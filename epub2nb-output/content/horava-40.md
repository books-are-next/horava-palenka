---
contentType: prose
---

<section>

neděle quasimodo

Tolik květů a dýmu a slunce: ještě nepůjdu domů; ještě musím zůstat pod tím hlubokým jarním nebem; ještě musím chodit mezi květy; ještě se nemohu skrýt do stěn svého velkého bílého stavení; ba nemohu ještě ani usednout na svůj dvůr, do stínu svých ořešáků a moruší, nemohu se od rozkvetlých strání oddělit tyrkysem svých rozvrzaných vrat… Plout ještě stráněmi nahoru dolů; nezastavovat se; nechat životu volný průběh: nechat nohám jejich vlastní rytmus, směr, ten už naprosto nečekaný rozlet… Před školou velká vatra; všude dnes planou ohně; dým se snáší do květů, do soumraku; jaro, konečně jaro; všude planou ohně, v noci vidím v protější stráni blikat dohasínající hromady uhlíků: pulsování planet a svit hvězd na nebi: puls ohně i na zemi, mezi ovocnými stromy, v příkrých, strmých sadech… Už jsem u velké ohnivé vatry před školou; malí kluci přestali hrát fotbal na terénu pod farou a civí do plamenů; přiopilý školník pálí hromady starých rumunských knih a časopisů; pálí i staré české učebnice a knihy; právě teď přihodil na obří vatru nástěnnou mapu Československa: mapa se svíjí, zprůsvitňuje: a už plane: Brno, Praha, Blansko, Děčín: vše se mění v dým; Karlík s Jozifem a Lojzíkem civí do plamenů; slunce se skrývá za stromy v protější stráni, v té stráni s Křížovou cestou… Kam dete? ptá se Lojzík; když jsem přijel, volal to na mě vždy rumunsky: unde merdžeci: dlouho mu trvalo, než pochopil, že jsem Čech a že je budu učit; ale Lojzíkovi všechno trvá dlouho… A než se naděju, doprovázejí mě při mém podvečerním bloudění tři malincí klučinové; šplhají se mnou do lysých kopců: stoupáme: slunce zůstává v korunách švestek či kulovatek v protější stráni; stoupáním brzdíme jeho pád. Klučinové pobíhají, pokřikují, předvádějí se; mluví o velkých psech, o Katyně Gaisleroj v černých velkopátečních šatech (málem sem se poscal, dyž sem ji v tom viděl, směje se bezelstně Lojzík)… Jsme vysoko, vysoko nad Waitzenriedem; Dunaj už ztmavl pod vršky, slunce už nedosáhne na jeho hladinu; u jedné z velkých jam je vidět dvě malinké postavičky v červených teplákových soupravách: kluci se hádají, které holky to jsou a který z křížků byly ozdobit květinovými věnci… Jsme vysoko; vítr chvěje záplavami květů; Karlík mě chytne za rukáv a hlasem, do kterého se trochu vkradl strach, se ptá, kam bychom utekli, kdyby se objevil medvěd (Karlík to řekne takhle: A dyby nýčko přišel nedjed, tak vemem fugu nahóru?); slyšel prý od dědečka, že před medvědem se musí vždy utíkat do kopce; Karlík bloudí očima po okolí: ale jsme na hřebeni, jsme vysoko; nejvýš… Lojzík si z jednoho lohu udělal prut a honí Karlíka s Jozífkem; představuje si, že jsou býci: hajdá hajdá, křičí a kluci se smějí, utíkají; hrůzostrašný nedjed zmizel Karlíkovi z očí… Za chvíli už bude tma, musíme jít domů, kluci… Padáme pastvinami a rozkvetlými loukami; vidím běl svého velkého stavení, ač už slunce zapadlo za protější stráně; tam dole, běl mého domu; padáme oceány květů a políček; padáme k Waitzenriedu; vracíme se domů; já a rozdováděné dětské stádečko; cosi ve mně šeptá jména barev; jména barev těch nepřeberných květů: lilová, rózová, pálená; cosi ve mně už — bez násilí, samovolně — mluví zdejší řečí: lilová, pálená, rózová, zní mnou sladce, a jen těžko bych hledal běžná česká jména těchto barev; není důvod hledat, dnes není důvod k žádnému násilí… Neděle, ta nejblaženější jarní neděle: vracíme se podvečerem domů, vracím se s dětmi domů, než padne tma; na mém stole svícínek a starý latinsko-německý Římský misál, který kdysi našel můj táta, když opravoval dům v severočeském pohraničí; slunce zapadlo, barvy se ztrácejí, a z mého domu zní starý nápěv, prastarý nápěv: vystupuje ze stránky misálu, vlídně prostupuje stěny stavení, sady, stráně, celou tuto krajinu; vše zpívá s vážným klidem nápěv, kterým se počíná dnešní neděle; kterým se počíná i končí: Quasi modo geniti infantes: jako novorozená dítka; soumračné květy se zavlní, vítr a dech splynou: Alleluja.

</section>
