---
contentType: prose
---

<section>

menuet

Na starých, polámaných elektrických klávesách (děti jim říkají rumunsky orga) hraju jeden z Bachových jednoduchých menuetů; ve waitzenriedské škole hraju dávný dětský menuet (třídu prostupuje vůně květin; děti se loučily s osmáky, kteří odejdou na střední školy; přes noc ověsily celou třídu květinami; a vy s náma nebudete kytit? ptaly se mě; ba ju, budu); prsty jsou neposlušné, ale pamatují si více než hlava: ta už dávno zapomněla na tu kolovrátkovou melodii; prsty ne, prsty běhají po klávesách… Paní učitelka Böhmová (sudetská Němka, kterou — nevím proč — neodsunuli) mě kdysi naučila tento menuet; v prvorepublikové dvoupatrové vile, na předměstí severočeského města; dětské prsty nemotorně tiskly klávesy černého koncertního křídla… Hudba; zrození; tento menuet a pár skladbiček Mozartových; Für Elise ve třetí či čtvrté třídě… Pak pád na Moravu; panelák bez klavíru (rozladěné pianino Bretschneider už navždy zůstalo trčet v úplně jiném bytě na sídlišti Sever; v nedohlednu); tělocvična a hrozná bolest po hudbě; propast; touha… Později aspoň kytara (jak bídná náhrada): písničky amerických písničkářů v šumu a prachu Bohunic, první nesmělé písničky vlastní… Po gymnasiu, na zemědělce: kytara elektrická, xylofon, melodika: snaha o družnost, společenství hudby; zárodek alternativní kapely, která se rozpadla dříve, než odehrála první koncert… A pak už nečekaný zázrak hudby sborové, chrámové, staré (i cembalo se občas vynořilo; cembalo, po kterém jsem v dětství toužil; snad jen kvůli tomu, že klávesy byly černé a půltóny bílé: a já jsem měl od dětství nezdravý sklon k negativům, k dělání všeho právě naopak); náhle jsem stál ve skupině osmi lidí a můj hlas se přizpůsoboval jejich hlasům; mé oči opět přivykaly zapomenutým notovým osnovám; melodie a intervaly vystupovaly z dávna, z blahého severočeského dětství… Odjel jsem; hudba zmizela: nejbolestnější ztráta mého útěku; neodčinitelná… Prudký vítr samoty odvál hlasy mých blízkých; xylofon a melodiku jsem nechal na Moravě, daroval jsem je kamarádovi, skutečnému muzikantovi; na kytaru zde nemám odvahu sáhnout, ač straší na skříni v ložnici mého velkého bílého stavení… Jen když učím děti hudební výchovu, musím — chtě nechtě — zasednout za rozkřápanou orgu… Ale děti zde dnes nejsou; a dnes nehraju (na všeobecné přání) písničku o kocourovi, který vyšťourá myšku; dnes tu sedím sám a hraju dávno zapomenutý (aspoň jsem myslel, že zapomenutý) menuet; v květinami provoněné třídě hraju — nevím jak dlouho, nevím po kolikáté už — jeden z jednoduchých Bachových menuetů… Vítr odvál sborové hlasy; vítr odvál mé marné melodie; veškerou dávnou hudbu odvál ostrý dunajský vítr: setřásl ji jako listí ze stromu: zbyly jen holé větve tohoto dětského, kolovrátkového menuetu… Hraju a hraju; sleduju své prsty; snažím se přesvědčit sám sebe, že se smršťují, že se tím neustálým opakováním vracím kamsi do dálek, do severočeského města, proti proudu času… Ale nejde to; nic se nevrací, nic si nelze vyvzdorovat tou stále se opakující melodií: mé ruce jsou starší a starší a slunce za okny třídy nemilosrdně zapadá za stráň s kapličkami Křížové cesty…

</section>
