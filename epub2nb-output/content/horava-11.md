---
contentType: prose
---

<section>

sídliště

Střílel jsem šípy zakončené přísavkami do skříně v předsíni. Hrál jsem ping-pong s kuchyňskou zdí, na kuchyňském stole, zatímco za oknem den pozvolna prosvětloval louku a severočeské sopky. Skákal jsem salta a přemety na polštářích, které jsem sundal z křesel v obýváku. V dětském pokoji jsem čmáral záchranářské vrtulníky na zeleném stolku, který kdysi vyrobil můj táta. Hrál jsem příliš rychle Mozartovy skladbičky na rozladěném pianu Bretschneider v ložnici svých rodičů… Osamělá dětská sídlištní rána, když rodiče odešli do práce a sestra už bydlela daleko, na Moravě, v nedosažitelnu…

Za oknem hučí život orašského sídliště. Jaro a chaos jazyků. Půl roku jsem nebyl dole; půl roku byly mým světem pouze vytopené místnosti stavení, třídy do mraků ponořené školy, ledová loď kostela a do sněhu vydlabané stezky Waitzenriedu (cesty vždy končí u posledního stavení; přesahuje a pryč ze vsi vede pouze ta cesta na krchov; občas se někdo odvážně vydal na saních, až po okraj zaházených hnojem, dál, ke svým polím, ale tyto cesty rychle zavál ostrý dunajský vítr). A to městečko za sídlištním oknem mi náhle připadá jako Babylon, Alexandrie, New York. Příliš mnoho lidí a hlasů, příliš povědomý šum…

Kdysi jsem byl sídlištní dítě; typické severočeské sídlištní dítě, které běhá v teplákách osmdesátými roky s umělohmotným samopalem v ruce; které sbírá céčka a mlátí se den co den s dětmi Jugoslávců a s cikány v bitvách, jež jsou mnohem vážnější, než může vůbec kdo tušit. Skrývali jsme krev a modřiny; tam mezi panely, nekonečnými šedými panely. Skrývali jsme se ve sklepech a vchodech; po setmění jsme běhali po poničených náhrobcích prastarého židovského hřbitova se svítilnami, do kterých jsme doma kradli ploché baterie. Točili jsme se na sídlištních hrazdách a hráli na slepou bábu v kovových prolézačkových konstrukcích (hlavně v té kouli, která připomínala glóbus, zeměkouli; v té kouli, která byla vždy zcela neomylně zapuštěna do tvrdého betonu: na ten člověk poslepu dopadl až poté, co schytal pár ran od kovových tyčí); utíkali jsme hlasům svých matek, které prořezávaly šum sídliště našimi jmény (snášely se z nejvyšších pater; vždy a pouze hlasy matek, otců nikdy, nikdy otců); prolézali jsme kanály a (absurdně, nevědomě, a přitom lačně) osahávali stejně staré a stejně vyděšené holky v suterénu pod schody či v tmou zatopených sklepích (došlo i na svlékání; dítě osahává dítě v zatuchlém pachu chladných panelů: hromádka krysího jedu straší v každém koutě, hromádka jedu nasypaná s hroznou důvěrou; trapnost, zrychlený dech, strach a jed; a poprvé a příliš brzy, strašně předčasně nahmataná tajemství toho druhého, jiného, opačného, navždy nesrozumitelného světa)… Zapomněl jsem už jméno té, na kterou poprvé dopadly mé dětské dlaně; vážně zapomněl: ale to jméno se jistě zjeví, až o ně nebudu stát, jako se zjevil ten dávný svět a sklep, zde, na orašském sídlišti, aniž bych o to stál (nestojím o minulé, a nedostává se mi ničeho jiného; dokola a dokola; kolovrátek vzpomínek). Její vlasy byly rudé (už u té první musely být zrzavé: ten čarodějnický kýč musel strašit už u té první) a…

Za oknem křik; srbské děti se mlátí, rvou si vlasy; toulavý pes se ostražitě otočil: čtyři krajíce starého chleba nasyslené v dokořán otevřené mordě; kalný Dunaj prosvítá mezi šedými panely; ostrov a srbské hory na druhém břehu; chlad panelového bytu; má čerstvě ostříhaná hlava (proto jsem sjel dolů z waitzenriedských strání; aby mě zase nestříhala directorová: podle hrnce, jako mnicha). Čekám na directora, srkám pálenku; za oknem sídlištní bitva: snad se v ní bije i ten kluk, kterého jsme s directorem načapali pod schody, když jsme šli pro uhlí: ten dohola ostříhaný srbský klučina, devíti desetiletý klučina, který pod schody orašského paneláku osahával stejně starou, copatou (její vlasy byly tmavé, černočerné: v kontrastu k vyděšeným modrým očím), polosvlečenou holku. Director na ně zadupal a rumunsky jim zaspílal; ale potom se smál: jak na to jdou rychle, tyhle děti, tyhle sídlištní děti: a že teď zrovna v Temešváru na srazu ředitelů řešili, co s těhotnými dvanáctiletými holčičkami ve třídách; prý jich přibývá a přibývá…

Uhořela; ta má první, nyní bezejmenná. Za krátký čas poté, co na ni padly moje dětské dlaně. Aby kýče a hrůzy nebylo v tom sídlištním světě málo, ta rudovláska uhořela. Nevím, jak k tomu tehdy ve vedlejším vchodu došlo; stalo se to jen pár dní předtím, než jsem ze severočeského sídliště nadobro zmizel (desetiletý a navždy ztracený, navždy odtržený, odpáraný ode všeho). Na její nahé tělo v jednom letním podvečeru padly moje dětské dlaně (jak dlouho pak nepadly na nahou dívčí kůži, jak dlouho se pak nedotýkaly); a v prosincovém dni ji pak pohltily plameny. Sirény, sníh, noc, dým a plameny šlehající z okna v druhém patře; otec a dcera mrtví, máma a synkové, dvojčata, pouze trochu popálení…

</section>
