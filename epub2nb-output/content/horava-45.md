---
contentType: prose
---

<section>

na rozšlapaných moruších

Stojím na rozdupaných moruších. Ale kde? Nepozdvihnu hlavu; nebudu to zjišťovat… Stojím na rozdupaných moruších; hlavu skloněnou; snad mám i sluneční brýle v tomto horkém, hrozně horkém dni. Nevím. Nevím, zda je to stín, či zda mám nasazené sluneční brýle. Nafialovělá čerň rozšlapaných, rozdupaných moruší na dlažbě: zkreslená, či nezkreslená skly slunečních brýlí: nevím. Možná se ozve kohoutí zakokrhání či bekot stád a já pochopím, že jsem asi v rumunských či srbských stráních; třeba se ozve třeskot vln a já ucítím, že jsem v aleji vedoucí k srázům oceánu (ach, Bretaň!), v zahradě u bílé mořské pláže (Albánie!); snad zatroubí auto a budu moci být v tisíci různých městech: od Brna po Skopje… Ticho… Nebýt té proklaté rýmy, věděl bych, kde jsem, po prvním nádechu. První nádech by mi vykreslil zcela přesně a do detailů krajinu, v které se nacházím; krajinu, v které stojím na rozdupaných moruších. Vzduch by byl třeba ranní; voněl by vodou včerejšího lijáku; lidé na vozech, na pyramidách seschlé voňavé slámy: kůň, prach, pot, tráva; nebo by moruše nedopadaly pouze na dlažbu, ale opodál by šustivě pršely do záplavy kopřiv a svízele, do pralesa plevele, do neproniknutelného a nikdy nekoseného ráje: vůni morušového stínu by částečně překrývala vůně stínu ořechového: to jak se v mé stráni proplétají větve moruší s větvemi ořešáků; nebo bych vdechl to moře máty, moře vyprahlé máty po nenadálé přeháňkové přepršce: nedohledná zeleň strání změněná v oceán máty… Nebo bych pocítil chlad toho tajemného závrtu, který je — proti všem předpokladům — zcela zarostlý tmavým a snad i kouzelným kapradím (vůně kapradí, ledová vůně)… Rýma, oslepující rýma; skloněná hlava; skvrnky moruší jako skvrnky krve po rvačce; a ticho, nic nenaznačující ticho; jistě, stačilo by narovnat šíji, pozdvihnout trochu zrak, ale… Oči mě pálí; bojím se i mrknout; že už pak zůstane nejen ticho, nejen rýmou zaslepený, všem vůním zatarasený nos, ale ještě k tomu tma. Zatím mohu doufat, že jsem zpět v těch stráních (neboť tato představa a touha přebila prudce i představu a touhu po mořích a oceánech); zatím mohu doufat, že pozdvihnu hlavu a obzor se bude náhle rozpínat, rozšiřovat: z toho ostůvku, na kterém stojím, vyšlehnou mým zrakem probuzené zelené paprsky a stvoří opět tu krajinu rumunských strání, hor a závrtů: do posledního stébla, do poslední větvičky, do stínu poslední vzduchem se mihnoucí vlaštovky; pozdvihnu zrak a Dunaj náhle v dáli vyprýští ze země, prodere se v jedné vteřině až sem, v okamžiku vypije všechny své přítoky, prorazí si cestu mezi skalními štíty: a bude zářit dole, pod strání, klidný a vyrovnaný. Odpoutám oči od skvrnek moruší a z nicoty povstane mé bílé stavení: cihly se v mžiku naskládají na sebe, potáhnou se bělí; šikmá střecha z rudých tašek sprší z nebe na krovy; okenice a vrata se rozsvítí tyrkysem a nebeskou modří; v chladném nitru domu rozdělám oheň a postavím vodu na kávu… Ale nepozdvihnu zrak; ba radši ani nemrknu. Mám strach, že by horizont skončil hned za skvrnkami rozšlapaných moruší; mám strach, že by nepřišly stráně, ani moře, ani města; mám strach, že už bych stál na malém kousku dlažby uprostřed černě a prázdna, nekonečného prázdna, z kterého není a nebude úniku. Mám hrozný strach, že ty skvrny nejsou rozšlapanými morušemi; že ticho není náhodné a naprostá absence vůní není ve skutečnosti zapříčiněna rýmou; mám strach, že se horizonty zúžily na malinký ostrůveček černí pokropené dlažby; mám strach, že ta bolest není jen tušená, není jen steskem probuzená; mám strach, že když mrknu, nebude už nic; mám hrozný strach, že stín nepochází ani z koruny moruše, ani ze skel tmavých brýlí; že je to úplně jiný stín… Ne; ne; nepozdvihnu hlavu a nemrknu; stojím pod košatou moruší; stojím na rozšlapaných moruších…

</section>
