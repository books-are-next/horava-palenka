---
contentType: prose
---

<section>

mezi rozházenými kostmi

Ležím na pastvinách mezi kostmi… Už za svítání jsem ulehl mezi rozházené kosti… Slunce postupně svlékalo kratičké stvoly trávy a bylin z bílé krusty jinovatky; nakonec se v zlatostříbrném mokru rosy bělaly už pouze kosti. Kosti tvorů; snad ovcí, snad krav, snad lesní zvěře, nevím. Z kůry nedalekých habrů se dýmila pára… Ležel jsem a všechno ve mně říkalo: Jsi jako ta dávná zvířata; ani tvé kosti už neudržely pohromadě tu měkkou hromadu dechu a tepu, blaze se rozhodily po pláni a teď se bělají vstříc slunci s netečností věčných, nesmrtelných hor; s netečností čmouhy mlhy nad širokou řekou támhle dole; jako zpuchřelé kravince ve stráni dole u obce, přes zimu zakonzervované sněhem, nyní už svolně vracející hlíně, co jí předtím vzaly. Prach jsi a v prach se obrátíš; prach prachu, hlína hlíně, popel popelu… Nemohu vstát, nechci vstát; poponese-li mne v tlamě či útrobách toulavý pes, budiž, nelze se bránit, není důvod se bránit; ale sám od sebe se nemohu zvednout, nechci se zvednout: chtít a moci, snad mezi tím byl kdysi rozdíl; kdysi a kdesi jinde: ne zde, ne na těchto povolnou vodou nasáklých kopcích… Přišel jsem za svítání a s prvními paprsky, které překonaly nedalekou horu, jsem rozhodil po této zjíněné, trusem a trnitými keři poseté pastvině své kosti… Ještě dlouho sem žádný pastýř ani stádo nepáchne; a přišel-li by někdo, prošel by klidně kolem mne; už žádný pozdrav, už žádná zbytečná slova; leží zde kosti mezi kostmi; ne: leží zde prostě rozházené kosti…

Když jsem žil tam na severozápadě, v té horami sevřené zemičce, ve velkém městě, už tehdy jsem propadl vůni prachu a hlíny; aspoň jednou: poblíž školy rozkopali ulici; byl horký jarní den, nesnesitelné předčasné dubnové velkoměstské vedro. Šel jsem tou rozkopanou ulicí; v hlavě mi třeštilo (předtím jsem byl v knihovně: když jsem měl podepsat výpůjčku, napsal jsem jen velké tiskací H a náhle jsem — nelžu! — zapomněl, jak se jmenuju. Kdybych býval aspoň nenapsal to velké tiskací H, myslím, že bych si hned vzpomněl. Ale jak jsem civěl na to H, znervózněl jsem, mozek mi zcela vypověděl službu. Zdálo se mi, že mé jméno musí začínat na jakékoli jiné písmeno, jen ne na to, které jsem napsal. Nevím, jak dlouho ve skutečnosti trvalo, než jsem se konečně dostal k sobě a podepsal se, ale připadalo mi to jako věčnost)… Šel jsem tou rozkopanou ulicí a udělal jsem náhle to, co jsem vždycky chtěl: vlezl jsem do jednoho z výkopů (voněl čerstvou půdou; půdou, kterou tak dlouho dusily a tajily těžké plástve asfaltu): a nahrnul jsem na sebe hlínu, písek, prach… Blahý chlad a klid; vůně dávna, dětství, i toho staršího, toho před zrozením… Ale byl jsem té laskavé hliněné náruči vyrván (nevím, zda po pár minutách, či po hodině; ta náruč byla věčná; o to víc to bolelo: být vyrván z chladivé náruče samé věčnosti); vláčeli mě nemocnicí, policejní stanicí, a nevím ještě čím; tehdy: v tom hrozném rozpáleném městě…

Bílé mraky plynou po modrém nebi; slunce stoupá výš a výš; opodál útěšně zurčí jarní potoky; a vánek ve větvích habrů, ach: ani teplý, ani studený, blaze nijaký. Nijaký vánek, nijaká rosa a nijaké slunce: to vše konejší mé rozházené kosti; kosti rozhozené mezi kosti zvěře, lhostejno jaké zvěře, lhostejno že mé kosti; nikdo netuší, kolik nás tu je: lze spočítat kosti, ne už ty dávné nebohé tvory, které zoufale držel pohromadě tep a dech, strach a těkání, žízeň a žár, bolest a paměť, úprk a labyrint nejistot…

</section>
