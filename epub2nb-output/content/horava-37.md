---
contentType: prose
---

<section>

nesmrtelná vesta

Stále se ještě v mlze pod mým oknem pasou sousedovy krávy; kovářovic krávy. Sklánějí hlavy s chřestícími zvonci k vyšedlé, vybledlé podzimní trávě. Dým z mého komína se mísí s mlhou, snáší se dolů ze stráně strháván drobnými kapičkami mraků. Krávy v mracích za mým oknem; a ještě dál, tam za stromy a cestou, bušení v kovárně; od časného rána: už dávno, dávno před svítáním třeskly do tmy kovářovy nástroje. Rumuni a Srbové přijeli kovat koně; proti těm zdejším, českým, chcípácké a tmavé. Ti místní, hnědí, silní a zlatohříví, to je něco jiného: potomci samotného Catiliny, plemenného hřebce, kterému kdysi přivedli všechny kobyly ze vsi (Jozífek Hausroj jednou vyběhl ze školy, uprostřed výuky, když viděl kolem pádit jejich poplašeného koně: „To je náš Šandor!“ Potom přijel až k oknu třídy, malilinký, rozkročený na širokém hřbetě jako v gymnastickém provazu; též plavovlasý a divoký: „Musim ho dovíst domu, pane učiteli.“ „Jen jeď, Jozife, jen jeď.“).

Ty zvonce zavěšené na šíjích krav jsou prastaré; starší než krávy, než mnozí z jejich lidských pánů. Nádobí a harampádí na mé půdě je prastaré… Když tu byl před týdnem zakrslý strejček Józa, měl na sobě zvláštní koženou vestu; seděl na terase mého velkého bílého stavení (bylo ještě příjemné teplo, podzim padl do strání až s nocí), popíjel kořalku, kterou s sebou neustále nosí, a mlel a mlel. Příběhy padaly na příběhy, dokud slunce nekleslo za stráň s kapličkami Křížové cesty. Když se zešeřilo a když se konečně potácivě vydal za dalším pitím dolů na bufet, pochválil jsem mu jeho vestu. „Ta je eště po těch starejch Čechách, po prachdědečkách, dyž sem tenkrát dopluli po Dunáji; to je, pane učiteli, nesmrtelná vesta.“

A tu noc se to stalo; tu noc, když hvězdy zaplavily balkánské nebe (nikdy jsem nikde tolik hvězd neviděl; snad je to tou naprostou tmou; anebo očima, které přivykly divům), tu noc, s kterou přišel chlad a podzim, se to stalo; už stále budu mít v krvi tuto noc: Vítr šumí seschlým listím stromů, které se užuž chystá spadnout, a je chladný, i když ještě voní vodou, a ne sněhem. A já nespím. Hlavou mi neustále zní chraplavý hlas strejčka Józy: nesmrtelná vesta, nesmrtelná vesta… Nespím a cítím, jak kolem nocí proudí zástupy a zástupy mrtvých; těch, kteří zde okopávali na poli, kovali v kovárnách, poklízeli ve chlévech, vybírali med z včelínů. Zástupy mrtvých oděny v šaty těch, kteří tu doposud žijí. Zástupy mrtvých třímající motyky, sekery, kosy, hrábě těch dosud živých. A mrtví splývají s živými: jsou oděni ve stejné nesmrtelné vesty, nesmrtelné šátky, nesmrtelné šaty, nesmrtelné košile; třímají nesmrtelné nástroje, hrnky, lžíce; a do toho chřestí nesmrtelné zvonce krav, těch mrtvých, i těch, které teprve budou okusovat vybledlou trávu pod mým oknem; nesmrtelná kladiva buší do nesmrtelných podkov; nesmrtelný oheň plane v nesmrtelné výhni, i v mých nesmrtelných kamnech… A prudce mne zaplaví pocit, že zdejší lidé — teď už ti živí, ti v roztroušených staveních do noci oddechující živí — spí v cárech samotného ráje, na věkovitých prostěradlech samotného ráje, zahrabáni do vyškubaného peří samotného ráje; že třímají denně v rukou nástroje, že se denně halí do šatů a hadrů, které jim nebudou uzmuty ani v ráji…

Týden uplynul od té noci; týden nebo den nebo věky; na tom zde nesejde. Je-li jitro, poledne, půlnoc; na tom zde nesejde. Obklopen nesmrtelnými věcmi srkám z plecháčku ranní černou neslazenou kávu (ten plecháček jsem si přivezl; dala mi jej kdysi sestra, v bavorském městě na zelené řece: ale i ten plecháček už prozářilo nakažlivé světlo nesmrtelnosti); nástroje ve vzdálené kovárně třískají v rytmu času, v rytmu věčnosti, a přízraky krav v promáčené mlze za chřestotu zvonců stále a stále klopí velké hlavy k zemi…

</section>
