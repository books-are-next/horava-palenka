---
contentType: prose
---

<section>

rukáv

Malý Lojzík Neumanoj platil ve vsi za debila (ten psihic, říkali o něm). Když Rumunky z vedlejší vesnice nosily otepi slámy na zádech, běhal za nimi s dlouhým prutem a švihal je po osmahlých holých lýtkách; jedné z nich jednou otep na zádech zapálil. Sotva to, ne, ze sebe stihla sundat, smála se na celou hospodu hospodská Marje.

Lojzík štěkal na psy, bučel na krávy; a když si kluci ve škole oblékli kabáty přes aktovky, zuřil a snažil se všechny zmlátit, protože nebyl s to pochopit, jak to udělali. O zábavách pil slabou pálenku z kulovatek, ač mu bylo sotva deset let (Toč se, Lojziku, toč, smáli se strejci, a Lojzík se točil, dokud nepadl na zem)…

Mě si Lojzík oblíbil; snad proto, že jsem se mu nesmál a ve škole jsem ho nechal, aby si kreslil. Nosíval mi po večerech chleba, buchty, pálenku; zkrátka co doma ukradl; nosil mi na podívání štěňata, když se jejich fence narodila; štípal mi dřevo, když jsem se byl v polích projít; když napadl sníh, prohrabával mi na dvoře ještě za tmy cestu k vratům, ke dřevu a na záchod (Co bys za to chtěl, Lojziku? — Nic, pane učiteli; mě to baví: hrabat jako sníh. — A co tě nebaví? — Kopat hroby. A byla to pravda; Lojzík vskutku pomáhával prastrýci, waitzenriedskému hrobníkovi, kopat hroby: a nebylo jich málo)…

Jednou v létě lezl Lojzík do koruny jedné z mých moruší a pochutnával si na temných plodech. Ať nespadneš, Lojziku! Kluk se zasmál, a jak chtěl mávnout rukou v bezstarostném gestu, pustil se a už letěl dolů. Spadl — díky Bohu — tak šťastně, že se mu vůbec nic nestalo; jen jeden rukáv košile se mu zachytil o větev a celý se utrhl (visel tam pak až do podzimu, kdy ho vítr kamsi odvál spolu s listím). Lojzík stál na zemi a střídavě se díval z jedné ruky (té holé bez rukávu) na druhou (tu ještě kryla špinavá kostkovaná látka košile): v očích údiv a zmatek. Když to trvalo už řádnou chvilku (já jsem mlčel, ještě jsem sotva popadal dech z toho leknutí), Lojzík náhle holou rukou chytnul rukáv na druhé ruce a jedním škubnutím jej hladce utrhnul a odhodil na zem do vysoké trávy. Stál tam bez rukávů a divoce se smál…

Tak si ho pamatuju, i když už dávno nežiju v tom velkém bílém domě ve stráni plné do nebe se pnoucích moruší… Tak si tě pamatuju, Lojziku; tak si tě chci pamatovat, i když se mi až sem, do toho starého bavorského města na Dunaji (na tom samém Dunaji, který jsi chtěl — o stovky a stovky kilometrů dál po proudu — přeplavat; srbští kluci ti prý slíbili bicykl, pokud se ti to povede), doneslo, že už nejsi mezi živými…

</section>
