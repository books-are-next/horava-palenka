---
contentType: prose
---

<section>

matka a dcera

O této matce a dceři mi vyprávěla Es… Ale na její vyprávění jsem si vzpomněl až po roce, když jsem ji navštívil v hospicu, kde pracovala… Jel jsem za ní mlžným listopadovým podvečerem na pražskou periferii a s úzkostí jsem vzpomínal na jiný hospic v Brně, v kterém kdysi zemřela (scvrklou vrásčitou ruku v mé sotva dospělé ruce) má babička („Pápá,“ řekla mi pár hodin před smrtí, když se jako zázrakem probrala z třídenní agónie)… Jel jsem za Es listopadovým podvečerem, bolelo mě v krku a napadlo mě, zda tam těm nebohým odloženým a zapomenutým starcům a stařenkám nevezu nějakou chorobu, která je sklátí; užuž jsem chtěl Es zavolat a domluvit schůzku na jindy, ale pak jsem si vzpomněl, že i ona psala, že je nemocná; a hlavně jsem věděl, že se do Prahy ze svého banátského venkovského exilu dostanu nejspíš až za rok (vzal jsem si tentokrát dovolenou výjimečně koncem listopadu a počátkem prosince, abych se vyhnul mrazům a štípání dřeva v době, kdy celou podunajskou vesnici sklátí pravidelný adventní mor)… Jel jsem tedy dál za Es; tuctový úředníček usnul a spal, uchem a baculatou tváří připláclý ke sklu tramvaje. V návalu stísněnosti jsem si uvědomil, že ve dvou vagonech je nacpáno víc lidí, než se jich teď v mé podunajské vsi horečnatě třese v kostkovaných dekách (až se za pár týdnů do Banátu vrátím, bude jich ještě míň, pomyslel jsem si: nějaká bába bude lomit rukama a vřískat do ledového dunajského větru jméno jiné báby; té čerstvě mrtvé báby)… Es mě čekala před oprýskaným hospicem: malinká, smutná, v modrobílých sestřičkovských šatech. Dovedla mě do sesterny, usadila mě do starého, cigaretovým kouřem prosyceného křesla, uvařila mi čaj; a povídala a povídala… „Musím odvést na pokoje staříčky, co se dívali na televizi; chceš jít se mnou?“ (Říkala vždycky staříčky, babičky, nikdy neužívala úděsného hospicového, nemocničního či blázincového slangu; i proto jsem ji měl moc rád.) „Rád.“

Poznal jsem je okamžitě (Es mi vůbec nemusela napovídat matka a dcera): dvě stařenky na erárních židlích, dvě stařenky v erárních nemocničních hadrech, dvě stařenky s polovypitým erárním čajem v erárních hrncích; a náhle se mi vybavilo, jak mi o nich Es při mé minulé listopadové návštěvě vyprávěla. „Mám tam teď dvě stařenky: matku a dceru; matce je sto šest, dceři osmdesát devět.“ To se ta starší seznámila se svým mužem před první světovou válkou, napadlo mě tehdy; ba co víc: její dcera se musela narodit před první světovou válkou; tehdy v hospodě mě polil mráz… A mráz mě polil opět, když jsem jim stanul tváří v tvář: dvě stařenky pumpující bezzubými ústy (v tom nejtypičtějším hrůzném mlčenlivém gestu stáří), ve stejném rytmu; jako by už lačně sály nicotu z druhého břehu. Matka a dcera: ta starší viděla svého muže odcházet do světové války za císaře pána; a stala se vdovou; tehdy, kdysi, nepředstavitelně dávno; prapory republiky, okupace, zase válka a osvobození a rudí a krátké jaro a rudí a Husák a listopad a dnešek; vše v očích té starší, a většina vlastně i v očích té mladší… No jo, ale která je mladší a která starší? Neměl jsem odvahu se zeptat, vzal jsem jednu z nich pod paží (pohyb, který jsem se naučil už jako dítě, když jsem vodil kolem paneláku svoji nevidomou babičku) a vedl ji za Es a druhou stařenkou na pokoj…

Dlouhá polozhaslá chodba zapáchající dezinfekcí, šoupání erárních bačkor po ledové kamenné podlaze, pozvolný pohyb vstříc zániku, ať by mířil kamkoli… A před námi to samé šourání, tím samým směrem, k tomu samému nevyhnutelnému konci; před námi též. Matka? Dcera? Kterou vedu?… A náhle mi před očima vyvstal obraz z banátské tancovačky: matka a dcerka Gaislerovy se spolu točí po parketách hospodského sálu; ta starší má na hlavě šátek na znamení, že je vdaná, druhá má naopak hlavu nezakrytou, vlasy vyčesané nahoru, aby daly vyniknout nádherné šíji (a půjdeš-li po šíji výš, Bože: jako by dvě sněhobílé řeky obeplouvaly uši). Dechovka kvílí; žena a dívka se točí a točí, rychleji a rychleji (do té doby jsem si myslel, že ženy spolu tančí pouze v bordelech); matka a dcera Gaislerovy se točí v rytmu balkánsky znetvořené polky, jejich tváře se rozmazávají a já náhle nevím, která je máma Gaislerová, a která Katyna, její dcera… Ale teď jsme se šourali dlouhou ledovou chodbou pražského hospicu; ano: i já jsem se šoural, můj krok se zcela přizpůsobil stařeckému rytmu zániku a bezcílnosti (a prudce jsem zatoužil po svém velkém bílém banátském stavení, třebas i po té posteli, v které bych se potil sklácený každoročním podzimním morem; radši tam než tady, radši cokoli tam než cokoli tady, znělo mnou bázlivě do šouravého rytmu; tam, kde musím ráno co ráno zapálit oheň v zrezivělých kamínkách do nafty namočeným kukuřičným středem; tam, kde dunajským korytem od Bělehradu duje nesnesitelná vichřice košava: jednou mi vlétla pod kabát, urvala zevnitř knoflíky a doslova mě z něj vysvlékla; tam, kde staré babky náhle v chrámu nebo na poli padnou k zemi uprostřed modlitby či práce a sotva nad nimi stihnou udělat kříž; tam, kde je vše tak strašně těžké, k neuzdvižení, vyšedlé lopotou, a přece stokrát snesitelnější než zde; ne tady, ale tam; radši tam než tady, opakoval jsem si zas a zas do šouravého rytmu)…

Ale už jsme došli: holý vybílený nemocniční pokoj s dvěma erárními postelemi, erárními prostěradly, polštáři a peřinami… Babka poděkovala (bylo to poprvé, co promluvila; a mně přišlo neskutečné, že v ní ještě zbylo místo pro hlas); i druhá se bezzubými ústy pousmála a popřála mi dobrou noc… Naposledy jsem se na ně podíval: matka a dcera, matka a dcera, opakoval jsem si v duchu; ale viděl jsem dvě do cely zapomnění zahnaná, všechny a vše přeživší dvojčata…

</section>
