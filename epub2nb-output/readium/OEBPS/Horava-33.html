<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-33.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-33.html" xml:lang="cs-CZ">
			<div class="frame">
				<p class="PB"/>
				<p id="toc_marker-30" class="T3">rodný dům</p>
				<p class="T1">Starého Wojnera, pradědu Marjánky ze třetí třídy, dnes pohřbívají. Traktor táhne vůz s jeho rakví. <span class="italic">Falář</span> se modlí, ženy a dívenky zpívají; chlapi se vzadu v průvodu baví. Pláče málokdo; Wojner byl starý, jeho smrt očekávaná a prostá. Traktor hlučí do zpěvu; dozrálé dýně září v polích z dozrálé kukuřice; švestky a <span class="italic">kulovatky</span> už též zesládly a ztmavly ve velkých krasových závrtech; ostružiny se černají na lemech habrových lesů a u cest. Wojner to všechno viděl mnohokrát; ochutnal dřinu i plody polí, strání, závrtů, života; celý život prožil ve waitzenriedských stráních; donekonečna to nejde; nejde se donekonečna točit na kolotoči čtyř ročních dob (zasít, zasázet, hnojit, modlit se, hrabat sníh, pít pálenku, vozit hnůj na saních na políčka, okopávat, a sklízet a pálit pálenku a <span class="italic">vršit</span>; dokola, dokola, dokola). Zemřel; a za tři dny ho za doprovodu litanií a písní vezou na <span class="italic">krchov</span>; kolikrát on sám prošel tuto cestu, když naposledy doprovázel své blízké (ale i kohokoli ze vsi; za celý život se s nikým neznepřátelil tak, aby mu nešel na <span class="italic">funus</span>, aby jej nedoprovodil; jistě: starej Neuman byl svině, ale stejně se za něj na této cestě tehdy pomodlil; co bylo, bylo). Hrob mu vykopal opilý Hašek; malý Lojzík (ve třídě sedí v druhé lavici a vždy nechtě pospává) mu při tom pomáhal. Naházejí na něj tu tak dobře známou hlínu a prach; zapálí jeho křestní svíci (desítky let ležela i s bílou plachtičkou, do níž byl jako mimino zabalen při křtu, na dně prastaré truhly; té truhly, kterou si kdysi přivezli jeho předkové ze Zdic či Plzně). Málokdo zapláče; Wojner zemřel, jak se umírat má: zavolal si <span class="italic">faláře</span>, zavřel oči, umřel. Zemřel ve svém rodném domě. Na posteli, na které ho kdysi dávno porodila jeho máma. Zrodil se s křikem; zemřel pokojně, tiše… Jdeme po prachu, jemném prachu balkánských cest; traktor, zpěv, modlitby, šum hovoru, kroky; málo lidí pláče; vše je jasné; otázky jsou zodpovězené; vše je na svém místě… Ale náhle mne cosi bodne; nečekaně, zákeřně; jako vějíř z karet se přede mnou v jediném záblesku rozprostřou všechna místa, všechny byty, všechny domy, v kterých jsem kdy žil, z kterých jsem kdy prchal, do kterých jsem se kdy marně ukrýval s nadějí na zakotvení, zabydlení; šlehne to oslnivě do očí od severočeské, už dávno zbořené porodnice až po mé zdejší velké bílé stavení; desítky už dávno cizích pokojů, vchodů, postelí; i ty zdejší pokoje jsou cizí; rytmus mých kroků je cizí, nesplývá najednou ani trochu se smířeností a pomalou důstojností černého davu; jdu sice v jeho středu, jdu po jemném, poddajném prachu (sleduji čerstvé, rozvířené stopy traktoru, žen, dětí, mužů), ale příliš jasně cítím i vidím, že já sám jdu beze stop (obrácený obraz z Danta, který jediný rozvlní stopami písek, zatímco všichni ostatní jsou už mrtvé a nehmotné stíny; tak dlouho jsem tu báseň nečetl, zanechal jsem ji v Bavorsku se vším ostatním): pouhý stín, bez minulosti, budoucnosti, kořenů, nevyživován žádnou krajinou a žádnou krajinu neživící (Wojner už se chystá, že pohnojí hlínu, tu rodnou hlínu, z které tolik let bral a bral; už se chystá, že jí tentokrát daruje sám sebe); jdu a ze všech sil přemáhám přicházející pláč…</p>
			</div>
		</div>
	</body>
</html>
