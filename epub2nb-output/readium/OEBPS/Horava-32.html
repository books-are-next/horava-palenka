<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-32.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-32.html" xml:lang="cs-CZ">
			<div class="frame">
				<p class="PB"/>
				<p id="toc_marker-29" class="T3">druhý polibek</p>
				<p class="T1">Když jsem se prohrabal sněhem ke dveřím, otevřel těžký visací zámek (kůže se mi k němu přilepila mrazem) a vešel do kuchyně, uklouzl jsem a spadl na prkennou podlahu: střechou dovnitř vnikla voda a vytvořila na podlaze velkou louži, která zamrzla… Zatopil jsem ve všech kamnech, zabalil se do dvou tlustých svetrů a vyrazil jsem do bílých plání. Dvakrát nebo třikrát se vrátím a přiložím; pak začne být v mém velkém bílém stavení trochu snesitelně. Do té doby je lepší chodit a chodit…</p>
				<p class="T2">Přijel jsem z Německa. Byly to druhé Vánoce, které jsem strávil u Ingeborg a Floriana; v bavorské horské vesničce nedaleko českých hranic (Šumava a <span class="italic">Böhmen</span>: odvrácená strana Měsíce)… Chodil jsem s Florianem po lesích: ukazoval mi rysí stopy; místo, kde si předloni zjara zlomil nohu a kde by umrzl, kdyby ho nenašel kolega z lesní správy. Vyprávěl mi hrůzostrašné báchorky, které se dědí z generace na generaci… A Ingeborg s malou dcerkou Gretchen vařily na pravěké plotně, drnkaly na klavír, foukaly do fléten; a vítaly nás kořeněným svařeným vínem; Floriana též polibkem…</p>
				<p class="T2">Když jsem tehdy poprvé utekl do ciziny, žil jsem v Bavorsku osaměle, naprosto osaměle. Sedával jsem v knihovně a listoval malířskými monografiemi; chodil jsem na kurzy hudební teorie a po večerech popíjel v hospůdce na dunajském ostrově; opilý jsem bloudíval úzkými uličkami nočního města; v ulici mezi dvěma hřbitovy (katolickým a protestantským) jsem sbíral spadané voňavé kdoule… Pak jsem potkal Floriana; na universitě. Seděl jsem večer v prázdné kafeterii a popíjel lahvové pivo z automatu (jen pár Ukrajinců, kteří měli za úkol přetřídit již jednou roztříděný odpad, sedělo u stolku opodál); a tu si ke mně s pivem v ruce přisedl: dokonalý mladý Bavorák, už trochu opilý. Mluvil o lesích, krásně; jeho společnost mi byla od první chvíle milá. Mluvil o lesích a stromech; o zvěři. Když jsem nějaké slovíčko neznal, vysvětlil mi ho jako dítěti, zahrál mi je, nakreslil je prstem namočeným v rozlitém pivu na stůl. „<span class="italic">Eichhörnchen</span>: zrzavá jako, zrzavá jako — “ a náhle se zvedl a zaburácel: „Ingeborg!“ A z temna betonové chodby vystoupila zrzavá kráska. „Veverka,“ řekl jsem ještě česky; ale Florian už mě neslyšel, už mě nevnímal; všemi smysly už šel vstříc své rozesmáté milence…</p>
				<p class="T2">Nikdy jsem — ani předtím, ani potom — nezažil tento druh přátelství: intenzivní, prudké, vřelé… Trávil jsem s nimi téměř každý den; to jsem též nikdy předtím nezažil: každodenní kontakt s někým žádaným, blízkým… Žili ve studentském bytě: jenže v tom městě se i do studentského bytu kráčelo po barokních schodech, přes renesanční pavláčku, do středověkých stěn (ale nebudu teď vzpomínat na ten dávný blažený byt)… Jezdili jsme do Mnichova, Bambergu, Würzburgu; a oni už snili o společném venkovském životě; snili o horském domě a hromadě dětí. A já jsem doufal, že se jim ten sen splní… A když jsem pak odjel na Balkán a oni se vzali, přestěhovali se do lesů a Ingeborg narostlo první těhotenské břicho, pociťoval jsem to jako něco téměř dokonalého, spravedlivého; něco (aspoň mýma očima a z mého pokřiveného úhlu pohledu) naprosto nevídaného… A ač jsem přetrhal veškeré vztahy se staršími světy, tento jsem nepřetrhl: mezi Banátem a bavorskou hájovnou létaly dopisy, dokonce jsem je občas jezdil navštívit, když bylo třeba prchnout i z těchto rajsky pustých strání… Florian se nezměnil: zůstal vlídný, klidný, mírný: pevný bod v jakékoli bouři. Ingeborg se zklidnila, zkrásněla (bylo-li to ještě možné), oči jí zesmutněly (vším tím blahem, myslel jsem si vždycky, vším tím blahem, které vyčerpává, rozesmutňuje, sesílá člověku opojný tvrdý lesní spánek)… Konečně dva lidé, kterým vše vyšlo, říkal jsem si vždycky; konečně aspoň náznak pozemského štěstí, spravedlnosti: neboť právě oni si v mých očích toto štěstí zasloužili…</p>
				<p class="T2">Před deseti dny jsem se k nim vydal znovu; opustil jsem na chvíli své velké bílé stavení; opustil jsem na chvíli banátské stráně; otevřel jsem se zase na pár dní němčině, bavorským koledám, družnosti, lidskému teplu… „Že nejedeš na prázdniny radši někam do města? Do Prahy, Mnichova, Vídně?“ Klidný hlas Ingeborg; zastřený hlas; přízvuk, který už se přizpůsobil: jihu, sněhu, horám, klidu, venkovské samotě (dávno už to není berlínský přízvuk divoké krásky, která přijela ze severu na studia do Řezna); klidný hlas, který se však trochu chvěl touhou, když vyslovoval do teplé tmy vesnického stavení jména těch velkých měst… Florian uspával Gretchen v horním patře; seděli jsme u krbu, pili víno, čekali na něj; beze slov. Jen touto jednou otázkou prochvěla Ingeborg ohněm rozkmitanou tmu. A potom… Kéž by to byl jen sen; krásný, zlý sen… Potom se ke mně naklonila a dlouze mne políbila. Nebránil jsem se; nevěděl jsem, co se děje; zalilo mne horko, ten dávno zapomenutý oheň…</p>
				<p class="T2">Nebyl to první polibek, který mi Ingeborg dala. Jenže ten první, ten dávný, studentský, opilý, soucitný polibek, ten nic neznamenal; byl téměř legrační… Kdysi: na dunajském nábřeží, na jednom z dunajských ostrovů: po propité noci. Obzor už začal růžovět časným jarním svítáním; Ingeborg kouřila snad tisící cigaretu, na silonkách měla díry a pod očima tmavé kruhy: pravá dekadentní kráska zastižená nečekaným úsvitem. Na její přání jsem zpíval moravskou lidovku; bořil jsem basem spořádané ticho poklidného městského rána: <span class="italic">Malovaného synka měla, ej, hodila ho do Dunaja. Ej, jeď, synečku, jeď po vodě, a já si půjdu po svobodě.</span> Florian seděl opodál na nábřeží: nohy svěšené nad řekou; Ingeborg balancovala na velikém jízdním kole (nebylo její, po městě stály všude desítky nezamčených kol) a snažila se napodobovat česká slůvka; náhle se na kole rozjela: neujela ani dva metry a natáhla se na zem. Třeštivý zvuk pádu vpadl do písně; Ingeborg vstala a smála se a smála: silonku na koleni už zcela roztrženou: koleno krvavé, dětsky rozbité. Ještě teď slyším svůj hlas: „Inge, ty seš kráva.“ (Řekl jsem to se smíchem a česky.) Florian se ani neohlédl; seděl, opile civěl do vln… Přinesl jsem z hospody skleničku kořalky, klekl si před stojící Ingeborg: rukou se opřela o mé rameno, přenesla váhu na jednu nohu a tu zkrvavenou nadzvedla před sebe (vidím tu nohu, <span class="italic">cítím </span>ji, teď a zde: i když zoufale nechci). Nalil jsem jí na koleno pálenku; zasyčela bolestí, ale jen trošičku, potichoučku. A potom mne přitáhla nahoru, k sobě: a dlouze mě políbila v tom jarním říčním jitru. Vše bylo rudé: koleno, vlasy, obzor, tma pod víčky… Dlouze mě líbala (nekonečně dlouze, zdálo se mi tehdy), zatímco Florian dávivě zvracel do zprůsvitnělých, probuzeným světlem již prozelenalých vln Dunaje…</p>
				<p class="T2">Jenže o tenhle polibek nejde; nebo jsem aspoň doufal, že nejde… Jak se zbavit té předvčerejší noci? Jak se zbavit další vzpomínky? Nestačila ta starší, ta jemná, neblahá, jen lehce provinilá; nestačil ten nevinný, trochu i úsměvný polibek? Musel přijít ten<span class="italic"> druhý </span>polibek: ten hrozný, o záchranu prosící, zoufalý? Nejenže vyrval z propasti zapomnění ten starší, ten první; ale pozměnil i jeho význam; vše zmátl, zpochybnil… Zatímco Florian ukládal ke spánku Gretchen (jeho vlídný hluboký hlas byl slyšet i dole; <span class="italic">svatý</span> hlas, chce se mi říci); zatímco oheň a víno naplňovaly vše klidem, mírem, rajským pokojem; zatímco mé nitro odevzdaně přikyvovalo tomu zaslouženému štěstí: právě v této nejzranitelnější a nejneočekávanější chvilce mého pozemského času se ke mně Ingeborg náhle naklonila… Líbala mě divoce, křečovitě, hystericky (<span class="italic">odporně</span>, chtělo by se mi říci, kdybych nevěděl, že by to byla jen úmyslná, již dneškem zkreslená, lež); líbala mě v ten nejneočekávanější moment; a řekla pak i tu větu, která rázem vymazala z povrchu zemského tu ojedinělou bavorskou oázu; tu větu, která změnila přívětivé venkovské stavení v další temný bod na mapě, do něhož už se z této banátské pouště nebudu moci nikdy, nikdy vypravit: Kdybys jen tušil, jak jsem tu nešťastná… Bože: navěky věkův mi bude tříštit hlavu to slovo, ze sladkých rtů v té domněle blažené noci vypuštěné slovo: <span class="italic">unglücklich</span>.</p>
			</div>
		</div>
	</body>
</html>
