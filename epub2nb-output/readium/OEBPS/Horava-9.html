<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-9.html" xml:lang="cs-CZ">
			<div class="frame">
				<p class="PB"/>
				<p id="toc_marker-6" class="T3">pálenka</p>
				<p class="T1">Švestkový sad padá dolů z hřebene; ze samého hřebene padá dolů strmou strání tento od všech vsí zhruba stejně vzdálený sad švestek či <span class="italic">kulovatek</span> (nerozeznám je od sebe tak bezpečně jako místní; rozeznám je až podle plodů: jde-li, nebo nejde dužina lehce od pecky). Snad patří k některé z rumunských salaší, kterými jsem procházel (vykulené děti a řvoucí psi; ostražité ženy a prádlo na šňůrách natažených mezi ovocnými stromy; dobytek a vysoké, na kůl naražené kužely slámy, tak typicky balkánské; muže jsem nikdy na salaších nespatřil: snad někde po lesích kácejí habry, kradou dřevo, číhají na divou zvěř; snad někde v barech u Dunaje roztáčejí tu hrstku peněz, kterou si kdesi vydělali)… Za chvíli dozrají švestky či <span class="italic">kulovatky</span>; dole u Dunaje už je vše zralé; tady to trvá déle; ale přesto cítím: už za malou chvíli. Snad ještě dnes. Nevím; nestál jsem nikdy u stromu a nesledoval, kdy přesně je plod zralý… Dozrají švestky a vesnicí zaplanou výhně <span class="italic">kazanů</span>; hlavně toho velkého; toho Haškojc. <span class="italic">Valaši</span>, Češi, <span class="italic">Srbáci</span>: všichni k němu budou jezdit se sudy kvasu na vozech; a potom budou u <span class="italic">kazanu</span> popíjet čerstvou pálenku a zpívat a smát se: zlaté zuby budou zářit dýmem prosyceným babíletním podvečerem; radost, čirá radost… To první léto jsem tam pil pálenku s <span class="italic">directorem</span>; zíral jsem na oheň a velký měděný kotel. „Už jste někdy něco takovýho viděl, pane učiteli?“ ptal se mladý Véna Haškoj. „Ne.“ Potácel jsem se pak svým velkým bílým domem, svaté obrazy mi pulsovaly před očima; vše se chvílemi ztrácelo v mlze, rovnováha nečekaně mizela a nečekaně se vracela. Myslel jsem, že jsem otrávený; myslel jsem, že slepnu. Seděl jsem v chladné zářijové noci na schodech do stavení a třásl se strachem… Druhý den mi bylo lépe než kdy předtím. Cítil jsem se jako znovuzrozený… Pálenka ze švestek a <span class="italic">kulovatek</span>; to je krev tohoto kraje… I teď mám s sebou láhev a občas usrkávám… Na každé z těch salaší jsou sudy, demižony, kanystry nebo láhve s pálenkou… A i tady, tady na hřebenech, nečekaně mezi dvěma habrovými lesy: i tady náhle padá dolů strání sad plný dozrávajících švestek či <span class="italic">kulovatek</span>… Dozrávají u domů, v obřích závrtech v polích (místní jim říkají prostě a krásně <span class="italic">jámy</span>), dozrávají u cest, u <span class="italic">krchova</span>, u kostela… Divoká krev tohoto kraje: opojná i zkázonosná; napájející i jako oheň požírající; rozproudí řeč i zboří svět křivým slovem; napřáhne ruku k přátelskému stisku i ke stisku hrdla ve víru polonevědomé rvačky; vytahuje z hrobů pravěké vzpomínky a do plamenů háže, co se přihodilo včera… Dobro, či zlo, zde nelze rozhodovat: pálenka, ta pohostinná, kterou vám nabídne každý sedlák v poli, když se lopotí za propoceným plavohřívým koněm; pálenka — ta samá, ze stejné láhve — se pak podepíše podlitinami na tváři jeho ženy a dětí (švestkové podlitiny; dozrávající <span class="italic">kulovatky </span>kolem očí)…</p>
				<p class="T2">Nečekaný sad dozrává; přichází podvečer; zasnil jsem se v trávě pod švestkami, zasnil jsem se s láhví v ruce; a teď už vím, že nezvládnu dojít na noc ani do jedné ze vsí, mezi nimiž jsem: ani do té na hrbech a vršcích, z které kráčím; ani do té v průrvě kolem krasového potoka, do té, v níž stojí mé bílé stavení. Stmívá se a já bych nikdy netrefil tmou habrových lesů; snad bych zabloudil na některou z rumunských či srbských salaší, kde by mě potrhali rozzuření velcí psi… Je třeba vyndat z batohu těžký pršiplášť, zabalit se do něj a přečkat noc zde. Vyjdou hvězdy; padne horský zářijový chlad: budu sedět, snad občas upadnu do lehkého spánku; budu snít; a budu pít pálenku…</p>
			</div>
		</div>
	</body>
</html>
