<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-13.html" xml:lang="cs-CZ">
			<div class="frame">
				<p class="PB"/>
				<p id="toc_marker-10" class="T3">tvář</p>
				<p class="T1">Prach a odpadky plují ulicí; pozvolna: jako řekou; jako na zpomaleném záběru; či mám jen vnímání zpomalené vedrem, únavou, cestou a — šokem? Jsem na cestě už druhý den, ale… Sbalil jsem se náhle a nečekaně (jsou prázdniny a já jsem ucítil, že musím na pár dní utéct ze své banátské vesničky), vzal jsem svoji starou dacii a prostě odjel. Nejprve jsem pomýšlel na Řecko, ba Istanbul; pak chvilku na Černou Horu; ale to vše byly jen předstírané myšlenky, předstírané volby; auto hrkalo jasným směrem k makedonským hranicím. Úsvit mě zastihl u Skopje: káva na benzínce: chudák chlapík u čerpadla na mě spustil nejprve nadšeně arumunsky, pak trochu chladněji lámanou rumunštinou (první řeč jsem poznal, protože jsem se o Arumuny kdysi zajímal, druhou jsem mu vysvětlil, že nejsem ani Arumun, ani Rumun, že nejsem nic); bílé jehly minaretů v holých vyprahlých kopcích, jeden vedle druhého; a jitro slibující vedro… A vedro bylo; silnice, vedro, balkánsky modré nebe; skočil jsem do Ochridského jezera, a nakonec na jeho březích neplánovaně zůstal: potuloval jsem se Ochridem, hospůdkami a chrámy; a věděl jsem, že jedu tím správným směrem a že si mohu dopřát den odpočinku. Ale nakonec jsem stejně nespal: toulal jsem se křivolakými uličkami a po nábřeží a myslel na jihomoravskou vesničku, v níž jsem kdysi žil a v níž měli — aspoň podle legend — pobývat i Metodějovi žáci Kliment a Naum, kteří později prchli právě k tomuto jezeru: čas, prostor, nic… Ráno jsem opět skočil do zamženého ledového jezera, navštívil klášter svatého Nauma, přejel albánské hranice (ano, to je můj cíl; jih Albánie, skrytá pláž s ostrůvky poblíž starověkého zpustlého Butrintu, jen zdáli trochu straší Kerkyra; před pár lety jsem to místo objevil a musím je opět vidět); v Pogradci jsem si vyměnil peníze, a nakonec dojel sem… Korča; přestávka; jedno vychlazené pivo, výjimečně; vypasený Řek — proč neutekl, proč tu zůstal, nebo se vrátil? — mi ho nalil do půllitru, který vytáhl z mrazáku; přestávka, která mi zastavila krev v žilách, která mi zpomalila vnímání; která mě vrhla vzpomínkami do jiných časů a jiných prostorů…</p>
				<p class="T2">Potuloval jsem se horkou špinavou Korčou, podíval se jako vždy v muzeu na své oblíbené ikony; poseděl bosý v mešitě (klid, chlad, šum vzácné klimatizace), slyšel jsem křičet muezzina (ale byla to jen nahrávka či křik přes reproduktor), dvakrát se zastavil na kávě (nikdy a nikde na Západě, Východě či Jihu — o Severu nemá cenu mluvit — jsem nepil lepší kávu, než je ta albánská), prolezl jsem skrz naskrz starou tureckou čtvrť i otřesně zaneřáděné a přelidněné tržiště. Poblíž pravoslavné katedrály, kde jsem také chvilku poseděl, se mi poprvé trochu zamotala hlava; to když tam jakoby nic stál žlutý autobus s ještě nevymazaným digitálním nápisem <span class="italic">Königswiesen</span>, bavorský autobus, autobus z mého bývalého bydliště; a já jsem jistou dobu jezdíval spát právě na Königswiesen; autobus byl trochu omlácený, a když jsem si ho prohlédl lépe, zjistil jsem, že má albánskou značku a za předním sklem papírovou ceduli <span class="italic">Korçë - Tiranë</span>; patrně si před pár lety nějaký Albánec dovezl místo mercedesu — ten zde musí mít každý, byť by to byl mercedes jakýkoli — kradený autobus městské dopravy… Na nebi se začaly kupit černé mraky slibující prudkou letní bouři… A pak, v jedné zasviněné uličce… Nedali mi snad něco do kávy?… V té uličce… Začalo to divadlem, předehrou ne zrovna všední, ale v těchto oblastech ne zcela neobvyklou: špinavý, nejspíš cikánský, podomní obchodník bubnoval na veliký buben, podmanivý jednotvárný rytmus pod bouřkovými mraky; zvedl se vítr a vířil ulicí odpadky: desítky igelitových tašek: kolem nich tančila malá cikánečka, vztahovala k nim ruce jako k plameni ohně, tančila prastarý tanec před praživlem, před <span class="italic">arché </span>albánských měst: smetím… A pak kolem mne prošel ten muž zahalený do dlouhého kabátu (a bosý, ale toho jsem si všiml, až když jsem se za ním bez dechu otočil); jeden z límců, kterými si kryl obličej (skutečně pouze před vířícím prachem?, zdálo se mi, že skrývá spíš znetvoření, nebo —), mu náhle vyklouzl z prstů a spadl: a já jsem spatřil jeho tvář: srdce se ve mně zastavilo; ani na chvilinku to nebylo překvapení či radost z nečekaného shledání; okamžitě to byl nevěřícný šok: byl to Jan, můj dávný kamarád z tělocvičny, základní školy, gymnasia; Jan, se strništěm na tvářích, se zaprášeným, špinavým obličejem, ale přece… Muž si rychle zakryl tvář a šel dál prašnou ulicí, až zmizel za rohem… Stál jsem tam, hleděl za ním, nemohl se hnout; mraky se kupily, vítr sílil, rytmus bubnu byl stále rychlejší, cikánčin tanec čím dál nervnější; kráčel jsem pomalu pryč a uvažoval, zda je možné, zda…</p>
				<p class="T2">Jan; co o něm vím za ty poslední roky? Kdy jsem ho viděl naposledy? Kdy jsem ho viděl poprvé, to vím: v tělocvičně, když jsem přijel do toho jihomoravského velkoměsta, vyděšený, cizí… Hned jsme k sobě přilnuli: snad blízkostí povah, snad absolutní nechutí k celému tomu sportovnímu krámu. Oba jsme měli jedinou touhu: zmizet, utéct tomuto životu. Brzy jsme začali utíkat; chabě, zoufale: Jan do světa videoher, já do světa hudby; mlátil jsem po nocích do kytary a kláves a vymýšlel si bídná slova k bídným melodiím; Jan nespal a mačkal čudlíky na ovladači… Chtěli jsme utéct té potupné rutině, strachu a bolesti (všechny naše závody sponzorovaly firmy, které vyráběly léky proti bolesti, nikoho to nezaráželo; jen Jana a mě); zvlášť Jan se bolesti děsil: když starší kluci jednou utrhali mouše křídla a zahrabávali ji do lavoru s bílým magnesiovým práškem, aby zjistili, z jaké hloubky se dokáže vyhrabat, prostě k nim přiskočil, mouchu vytáhl a zabil; sám pak od nich dostal po hubě; ale jak mi řekl: <span class="italic">Nemoh jsem se na to dívat</span>… Jak jsme stárli, naše útěky se měnily: chvíli — to bylo v půli našeho gymnasijního studia — jsme unikali spolu: alkoholem. Pili jsme večer po tréninku ve zpustlém parčíku poblíž tělocvičny; neradostně a tupě: láhev tvrdého a jít domů, spát; a zítra totéž… Já jsem u alkoholu zůstal, dlouho, dlouho, i po gymnasiu, když už veškerý sport vzal ďas; ale Jan již na gymnasiu začal utíkat i pomocí drog. Zkoušel všechno, jako experimentující vědec; kolikrát jsem se ho snažil vytáhnout do hor, do ciziny; psal jsem mu, ať se zastaví v mém novém bavorském domově; nic… Zůstal u drog: studoval je na sobě; vymetal léčebnu za léčebnou, blázinec za blázincem, a potom — pouze jednou, pokud vím a pokud mi říkal pravdu — zakusil i kriminál… Naposledy jsem ho potkal v tom proklatém jihomoravském velkoměstě (on se z něho nehnul, nešlo-li o léčebnu či naleziště nějakých obzvlášť vybraných hub); zastavil jsem se tam na den, kvůli přátelům, a dřív než jsem se s kýmkoli setkal, zahlédl jsem Jana, na kterého jsem kontakt neměl, a kterého jsem přesto chtěl vidět víc než kohokoli jiného. Zamával na mě a usmál se. Byl nevyspalý, znuděný, naprosto ztracený, ale v očích mu zazářila jiskřička života, jiskřička radosti, když mě spatřil. <span class="italic">Utekl jsem zrovna z léčebny</span>, řekl… Koupil jsem dvě lahvová piva; seděli jsme na schodech u pravoslavného kostelíka; byla ta fáze jara, kdy vše zežloutne pampeliškami; seděli jsme na schodech obklopeni sytou žlutí; čerstvě pozlacená kopule chrámu se třpytila v modři jasného nebe; a my jsme popíjeli a mluvili. Zcela vážně mi nastiňoval svoji představu vlastní budoucnosti: jezdit po světě a vařit pervitin; vždycky jen chvilku v jednom městě, někde v cizině; zaučit tam někoho ve vaření, aby lidé poznali štěstí; a pak jet dál; <span class="italic">taková svobodná práce: vařit, víš; poznáváš nový lidi, mají tě rádi</span>… S očima rozšířenýma absurdní vizí budoucnosti mlel a mlel, srkal pivo v tom průzračném dni, a mlel. Pak musel běžet: <span class="italic">Musím někde sehnat něco</span> — a zasmál se. <span class="italic">Když vyjdu z léčebny, nebo uteču, dám si něco hned první den</span>, řekl: a byla v tom ta jeho stará nevinnost, čistota, naivita; to, co mě tehdy, když jsme byli děti, nasměrovalo přímo k němu… Odešel; a pak už jsem o něm — o rok či dva později — slyšel pouze od našeho společného kamaráda: Jan? Nezvěstný, už déle než půl roku, asi sebevražda, nebo se někde předávkoval; jen ho nikdo nemůže najít; ale očekává se, že ho někdy přece jen najdou v lese nebo v nějaké zahrádkářské boudě… Nevím o tom, že by někdo někdy Jana živého či mrtvého našel… Až do… Ne, to je nesmysl: přece by osud nezkřížil naše kroky tady a teď; to není možné. Byl to jen nějaký tulák nebo cikán, podobný, ano, neskutečně podobný; chtělo by se říci: dvojník…</p>
				<p class="T2">Zapadl jsem zpátky do té samé špinavé hospody, kde jsem seděl před procházkou; odulý Řek mi automaticky donesl další pivo, neprotestoval jsem, a vypil pak i třetí, čtvrté… Teď už si za volant nesednu; budu tu muset zůstat do zítřka; ale pak už vyrazím k moři; tou krajinou plnou olivovníků, hor a kamenných domů; tam dolů k Butrintu: srázy hor náhle padnou k blankytnému moři a já budu plavat z ostrůvku na ostrůvek; splynu s mořem tak, že budu cítit i na souši neustálé vlídné nárazy vln… Dnes přespím v autě; nebo se můžu ještě potulovat uličkami, zajít si k tomu podivnému mariánskému kostelu za městem, a třeba, třeba… Za okny se ještě nějakou dobu vše chystalo k letní bouři; ale déšť nepřišel a nepřichází; hospoda se plní dědky a albánštinou; ještě si pár slůvek pamatuji; ještě s nimi i pár slůvek blekotám: ano, teď a tady, přítomnost, nemyslet na minulé, zvlášť když už za pár hodin přijde noc; pak nesmím, nesmím myslet na minulé… Prudký vítr dál zvedá prach a odpadky v ulicích a černé mraky se ženou nad vyprahlým městem, aniž by vydaly byť jen jedinou kapku deště…</p>
			</div>
		</div>
	</body>
</html>
