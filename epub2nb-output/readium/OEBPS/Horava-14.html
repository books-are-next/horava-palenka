<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-14.html" xml:lang="cs-CZ">
			<div class="frame">
				<p class="PB"/>
				<p id="toc_marker-11" class="T3">samomluva</p>
				<p class="T1">Samomluva: to zde muselo přijít… Ale co si to nalhávám: přijít?… Samomluva: to zde nemohlo odejít, to zde nemohlo odeznít, to zde nemohlo ztichnout, zmlknout… Vskutku: občas si povšimnu, že mluvím: že mluvím, když se různě lopotím ve stavení či na dvoře… Samomluva… Občas je to vše maskováno: jako potrhlý stařeček či indián mluvím ke kamnům, mluvím k noži, k habrovému polenu, které se užuž chystám rozštípnout kalačem nebo vhodit do žáru ohně; mluvím k visacímu zámku, k petlici, klíči, koštěti… I šepot modliteb jako by se zde měnil v samomluvu… Čtu nahlas; recituju nahlas řecké či římské klasiky; říkám vtipy Sherlocku Holmesovi a sám se jim směju… Opakuji dětská slova; opakuji překrásná slova a podivné věty zdejšího nářečí; mluvím rumunsky, anglicky, německy: samomluva se ráda skrývá, ráda si půjčuje cizí hlasy, cizí řeči, ráda si vymýšlí roztodivné mluvčí a ještě roztodivnější adresáty… <span class="italic">Who‘s on first, who‘s on first</span>… Samomluva se ráda schovává za povzdechnutí; ráda na sebe bere masku zpěvu: má rozladěná kytara a můj rozladěný hlas, který už mnohdy neví, v jaké poloze se má uvelebit, kterou roli přijmout: tolik postav bloudí tímto stavením, tolik mužů a žen bloudí tímto tichem a snaží se dorozumět, domluvit: snaží se něco říci či pošeptat tomu druhému: ale přesně v ten moment, kdy promluví, jsou — je to k zlosti — na dosah pouze vlastní uši; jediným posluchačem je vždy jen ten, kdo mluví… Bohunický panelák; dítě si hraje s kupou hraček, postaviček: každá má svůj hlas; dítě je větší a větší a postavičky neodcházejí, hračky nemizí: naopak: čím dál víc figurek vstupuje do odporného panelákového pokoje: ženy, muži, zpěv, poesie: z tolika úst a tolika uším: a z jediných úst a jediným uším… Jak jsem mohl někdy doufat, že to zde zmizí? Jak jsem jen mohl někdy věřit, že toto stavení, tyto hrby, tato cizina, toto rumunsko-srbské pomezí mohou být lékem proti samomluvě?… Trenér mi často nadával; nacházel různá slova: potom našel to, které se mu líbilo a které mi pak často vytetovával na čelo před mými spolužáky: <span class="italic">samorost</span>… Samorost; myslel si, že je to nadávka; nebyl to v jádru zlý člověk; byl to v jádru dobrý člověk; snažil se vlastně prorazit mou samomluvou, a zoufale mu to nešlo: nevěděl si se mnou rady; měl mě rád… Samorost: i to pak zapadlo do řetězce mých samomluv, když jsem si v bohunickém paneláku až do vymytí mozku celou noc zpíval stále dokola: <span class="italic">V sobě sebe sám prorůstám</span>… Bloudím po stavení; bloudím slovy; a není vosku a není stěžňů a okovů, které by mě mohly těchto hlasů uchránit; není návratů. Hlasy mluví; už od toho okamžiku, kdy jsem odjel ze sídliště severočeského na sídliště jihomoravské; a já blázen jsem myslel, že by mohly zmizet zde, že by mohly zmizet tichem; že patřím k těm silným, kteří dokáží všechna pokušení ubít samotou. Omyl nad omyly: celý můj život… Za planou naši samomluvu netrestej nás, ó Pane!</p>
			</div>
		</div>
	</body>
</html>
