<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-22.html" xml:lang="cs-CZ">
			<div class="frame">
				<p class="PB"/>
				<p id="toc_marker-19" class="T3">hlasy</p>
				<p class="T1">Je vedro; ale morušová pálenka nepálí v hrdle: chladí, jako nějakým zázrakem chladí, brání pocení; stíní slunci a víří vítr v těle, plicích, srdci, mysli: vánek. Sedíme na dvoře pod laločnatými listy vinné révy; Dunaj voní, stíny jsou zelené; a jako už po tolikáté žasnu, jak středomořsky a řecky to vše působí; člověk spadne podél krasového potoka několik set metrů dolů, prořítí se několikakilometrovými serpentinami: a sedí ve stínu středomořské révy, cítí mořské vánky a stíny zezelenají… Cikán Ion nám dolévá; z jeho domku (je to ve skutečnosti různě přestavovaná a nadstavovaná garáž) občas zakřičí dítě, občas se ozve ženský hlas: romština, kterou jsem slýchával v Brně na Křenové, na Cejlu, v Ostravě: trochu jiná, a přece stejná. Ion dolévá a dolévá: přízračná hnědá tvář za kulatými brýlemi (babičkovskými brýlemi po předcích, žádnými lennonkami). Za jeho hlavou minaret na dunajském ostrově obydleném Turky a zdivočelými psy (chvilku to býval samostatný stát; to když na něj po první vojně mocnosti zapomněly, a nepatřil tím pádem ani Srbsku, ani Rumunsku). Přízračná hnědá gándhíovská tvář a minaret: jako by člověk od Středomoří padal ještě dál: kamsi ke Kašmíru, Pákistánu, Bangladéši… Ale doušek morušové pálenky mě vrací zpět. A Ionův hlas…</p>
				<p class="T2">Když jsme za ním s Vénou Hausroj přijeli poprvé, překvapoval mne Ion vším. Nejvíce tím přepínáním jazyků: zakřičel na ženu cosi romsky, s Vénou se přivítal rumunsky. Ale když mu Véna vysvětlil, že nejsem Rumun, začala z Iona pomalu lézt zapomenutá česká slova; postupně se jejich frekvence a plynulost zvyšovala; během pár vět už to byly bezchybné české věty, bez jediné známky cizího přízvuku… Véna, který si k němu tehdy jel pro součástku do motorky, mi naschvál neřekl, že Ion vyrůstal na Waitzenriedu; že i na Waitzenriedu kdysi žila jedna cikánská rodina. Vychutnával si mé překvapení…</p>
				<p class="T2">I dnes Ion chrlí různými směry slova romská, rumunská a česká; a mohl by chrlit ještě italsky a německy (německy si s ním občas naschvál povídám, jsme-li sami), protože prožil nějaký ten rok také v Turínu a Mnichově… Teď žije ve své garáži, kterou přestavěl na domek, kterou obehnal zahradou a dvorkem, nad nímž se jako střecha klenou stinné větve vinné révy… Z nitra domu zní dětský zpěv… Vzpomenu si na příběh, který se mi stal hned první podzim. Když jsem měl ve waitzenriedské škole poprvé hodinu hudební výchovy, požádal jsem děti, aby mi zazpívaly svoji oblíbenou písničku. Většina zpívala o myšce, na kterou pošlou kocoura (a ten ji vyšťourá); jen Pepina Mynářoj zazpívala skřehotavým hlasem podivnou melodii na pár zkomolených romských slov. „A proč se ti líbí právě tahle, Josefínko?“ „Mně si líbí, jak pak chlapi namlátili tomu cigánovi tou latí.“ „Latí?“ „Ju, tehdá, jak křtili Gaisleroj haranta.“ Když jsem to u odpolední kávy vyprávěl hospodské Marji, pokývala hlavou: „No ba; Gaislerojc Venca tou latí tehdá toho cigána dočista umlátil a musel ho zaplatit.“ „Jak <span class="italic">zaplatit</span>?“ A Marje v klidu vysvětluje, že přece těm ostatním cikánům; aby nic neříkali a <span class="italic">vodejeli</span> pryč; všichni Gaislerovic pak taky <span class="italic">vodejeli</span> <span class="italic">do Čechách</span> a nikdo z nich se tu už víckrát neukázal… Romové to mají těžké všude… Ale Ion si nikdy nestěžuje. Bydlí spokojeně ve své garáži kousek od městečka, které tvoří jedna ulice a jeden panelák. Spravuje motorky a auta a postupně si (po několika emigracích) v tom zvláštním podunajském světě vydobyl své pevné místo. Patřil sem od narození, ale přece si je musel vydobýt. V městečku, na té jedné jediné ulici na dunajském nábřeží, žijí Rumuni, Srbové, Poláci, Češi, Němci, Turci, Tataři, Bulhaři; v okolních kopcích se najdou vesnice ještě jiných pronárodů (blahé vesničky chorvatské!), všichni jsou tu doma; Ion si však musel své místo vydobýt něčím, co je tomuto podunajskému babylonu naprosto cizí: prací… Ale nestěžuje si: dolévá morušovou pálenku; opodál u Dunaje vítr víří bílý jemný kal z dolů (prach, který občas <span class="italic">košava</span> — prudká dunajská vichřice — nažene na srbské vesnice na druhém břehu jako jedenáctou ránu egyptskou; teď ale i ten kal působí středomořsky, idylicky); u prašných cest trčí k nebi pyšně divizny, nezlomené, nepoddajné; divizny a minaret a modré bezoblačné nebe. Ze tmy a chladu domu vybíhá dítě: nahé hnědé dítě, indické, antické, balkánské: s velkýma, kočovnýma, věčně bezdomoveckýma očima: a brebentí tou řečí, která prostupuje celý babylon Evropy, která pije ze všech jazyků, jimiž se obklopí, a která jen občas infikuje zlodějský argot těchto jazyků několika slůvky. Ion se usměje a plynule přejde do romštiny: hlas se mu přitom změní; nezmění se jen jazyk, změní se <span class="italic">hlas</span>. Fascinují mě tyto změny hlasu, které nemají nic společného s učením se cizím jazykům, s gramatikou a přízvuky; zde lidé mění hlasy, zde v lidech žijí vedle sebe <span class="italic">různé hlasy</span>, nejen různá slůvka; několik hlasů jako několik strun: a harmonie, soulad, drnkání tu na onu strunu, tu na jinou, a občas i na několik zároveň. Darmo mluvit. Člověk by se zde musel narodit; nikdy se v něm nezrodí ani jeden další hlas, nenarodí-li se zde, přivandruje-li odkudsi ze severu, jako já. Mohu se s Ionem bavit rumunsky, německy: ale to bude jen hledání slov, frází, gramatických pravidel, přízvuků a pazvuků; nikdy to nebude to lehké a záhadné přeskočení z hlasu do hlasu; nikdy to nebude ta nepostižitelná balkánská polyfonie hlasů… Dítě se popelí v jemném banátském prachu; a Ion se směje (přece jen jeden společný a univerzální hlas pro veškerý ten bábel) a dolévá, protože morušové pálenky, slunce a zeleného stínu není nikdy dost…</p>
			</div>
		</div>
	</body>
</html>
