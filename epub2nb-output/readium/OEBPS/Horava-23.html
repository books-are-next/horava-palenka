<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-23.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-23.html" xml:lang="cs-CZ">
			<div class="frame">
				<p class="PB"/>
				<p id="toc_marker-20" class="T3">podobnosti</p>
				<p class="T1">Vídávám teď ve stráních a ve vsi tváře dávných lidí; těch lidí z Moravy, z Čech, z Bavorska… Když jsem žil v Bavorsku, přišlo to též, po půl roce, snad v horečce: po ulici náhle chodily brněnské obličeje; ale ty ulice se přece jen podobaly, a ty tváře se často podobaly též… Zde je to jiné: vidíte-li tvář kavárenského povaleče, jak <span class="italic">láme kokorici</span> nebo se řítí prachem jemné balkánské hlíny, rozkročený na branách za plavohřívým koněm… Jistě; známé tváře jsem vídával nejen v Bavorsku: i na eskalátoru pařížského metra či v krakovských ulicích náhle zastraší tvář známého: ale to je podobností; tou podobností, o které zde vůbec nelze mluvit. Zde by jistě mohly postupně tváře celé obce splynout do tváří šesti, sedmi, osmi: do těch pratváří vznášejících se téměř před dvěma sty lety nad trámy voru, který je po Dunaji nesl do hrůz a pustin jejich vysněného lepšího živobytí; splynuly by do tváří <span class="italic">prachdědů</span>, do té tváře před příbuzností, která je zde všeobecná (všichni jsou strýčci a tetičky nejen proto, že to patří ke starému způsobu oslovování, ale doopravdy)… Ale to je jejich vzájemná podoba, často na samé hranici incestních deformací… Ten velkoměstský pocit zahlédnutí známé tváře je též dán podobností; náhodností; jistě i předchozí touhou toho, kdo se dívá, ale na to je lepší teď nemyslet… Proč to však přišlo tak náhle a po letech zde? Proč se ty známé tváře vznášejí nad červenými teplákovými soupravami dívek; proč je stíní krempy dědkovských balkánských klobouků; proč mají vlasy vtěsnány pod babskými šátky?… Žár září a prach žní: a dávné tváře; chtělo by se říci <span class="italic">dávno zapomenuté</span> tváře, kdyby takový ráj existoval, kdyby mi někdy něco takového jako zapomnění bylo shůry dáno (nebude; vím; <span class="italic">mea maxima culpa</span>: ten zrak do minula — proti vší vůli — vytrvale zabodnutý)… Zbývá jen smíření; zbývá jen přijmout, že zde bavorské a brněnské tváře budou hledět z rozoraných polí, že se budou lesknout potem mezi zářícím okrem dýní; že budou strašit z lavic kostelních i hospodských; snad to přejde: jisté přece je, že ty skutečné tváře sem nedosáhnou, nemohou sem, jsou daleko, zestárly k nepoznání; není třeba se bát; je to jen horečka, je to jen každoroční příliš ostrý žár zářijových dní: prach <span class="italic">lámané kokorice</span> a sklízeného a mláceného obilí se dostává pod šaty, pod kůži, nosními dírkami do hlavy a dělá neplechu, pálí v mozku, vymýšlí zpotvořené obrazy…</p>
				<p class="T2">To tam v dáli, tam v nicotě nenávratna, v té černé díře na jižní Moravě: tam byla tato zjevující se podobnost nebezpečná; tam vždy tato podobnost (toto usazování se tváří nad těly cizími) předznamenávala příchod skutečného člověka… Zjevila-li se ta vytoužená, ale hrozně obávaná ženská hlava nad tělem cizím a byla-li jako cizí záhy rozpoznána, věděl jsem, že to tím nekončí: že se zjeví ještě jednou dvakrát falešně a potom (do pěti minut; lze vsadit život, že do pěti minut) přijde <span class="italic">skutečná </span>tvář; nevyhnu se tomu zjevení, ať začnu utíkat jakýmkoli směrem, protože ten příchod předchozích tváří podobných neměl žádný řád, nenaznačoval žádný směr; šlo se jen smířit a čekat na úder reality: čekat na tu tvář, která byla vytoužená, a přece navždy nedostupná; nedostupná svou přítomností (ne dálkou, ne dálkou): právě tím, že je <span class="italic">tady a teď</span>… Nejprve série podobných tváří a pak ta tvář vytoužená a obávaná: vždy nechala před sebou vystoupit z brněnských uliček, zákoutí či domů tento předvoj podobných tváří: snad to bylo smírné varování, snad mučení…</p>
				<p class="T2">Zde nic takového nehrozí; známé tváře mohou strašit nad těly tak nepravděpodobně vyhastrošenými (i tvář té kdysi tak obávané ženy; nad červenými tepláky a zpod babských šátků se usmívá ve zvlněných polích, na pastvinách, pod ostrým zářijovým sluncem; kloní šíji jako na renesančních obrazech, jako kdysi: hrozný sklon, sklon vlídné lítosti) a žádná skutečná tvář se pak už nezjeví, nepřijde, nemůže přijít; tak blaze a daleko od skutečnosti, mučen jen podobností, mučen jen minulostí; vždyť tady a teď už vlastně nic není…</p>
			</div>
		</div>
	</body>
</html>
