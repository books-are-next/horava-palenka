<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-36.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-36.html" xml:lang="cs-CZ">
			<div class="frame">
				<p class="PB"/>
				<p id="toc_marker-33" class="T3">nepoletím</p>
				<p class="T1">Jako dítě jsem věřil, že se — přestože jsem chápal, že to u lidí normální není a nikdo na světě to nesvede — naučím létat; strašně jsem toužil létat jako pták a věřil jsem, že ta touha létat povede k tomu, že to nakonec zvládnu: nebyla to vůle, neměl jsem představu (už tehdy jsem to byl schopen jasně rozlišit, ne slovy, ale myšlením), že nějak přinutím realitu ke změně; nebyla to vůle, ale spíš víra, že mi samou touhou narostou křídla; že samou touhou ztratím tíhu; že se samou touhou mé kosti naplní vzduchem a vše mne ponese vzhůru, vzhůru… Sedím ve své stráni; nade mnou se míhají ptáci; nad protější strání se vznáší trojice <span class="italic">luňáků</span>… Touha neustala; ale ztratila se víra: chtěl bych letět, jako kdysi, jako tehdy na severočeském sídlišti; ale vím, že nepoletím; zde — v rozkvetlých banátských stráních — vím, že nikdy nepoletím… Jakýsi pták proplul nade mnou vzduchem s křídly téměř přiloženými k tělu; jako šipka prorážel vzduch: jako zázrakem, bez roztažených křídel, bez jakéhokoli mávnutí; prudce a rychle proplul nad mou strání s křídly u těla a bez máchnutí; jako by stál a někdo pod ním prudce pohnul zemí… Sleduji zde často zázraky a způsoby letu: straky a krkavci, luňáci a vlaštovky, husy…</p>
				<p class="T2">Když jsem stával nad Ploučnicí (od malička jsem vydržel civět hodiny do vody), měl jsem pocit, že touhou donutím zelené vlny, aby odnesly do dáli můj stín: ten stín, který jsem vrhal na hladinu. Měl jsem vždy pocit, že stín užuž odplouvá… Neznal jsem čínskou poesii, neznal jsem tonoucí odrazy a tonoucí měsíce; ale toužil jsem, aby řeka odnesla do dálek můj stín; představoval jsem si, jak pak beze stínu půjdu do kostelíka svaté Máří Magdalény na druhém břehu; jak půjdu beze stínu do hodiny klavíru, do tělocvičny, do školy; jak budu beze stínu běhat po louce a kopat do balonu; a můj stín zatím popluje do dálek; na noc se ztratí, ale ráno co ráno opět ožije na vlnách řek, na vlnách moří, na vlnách oceánů. Hodiny, dny a týdny, ba roky jsem se dokázal bavit touto představou; i později: nad koryty Svratky a Svitavy: ale to už byl spíš truc; křečovitě jsem stín vyháněl, a věděl, už jsem moc dobře věděl, že se neztratí, neodpluje…</p>
				<p class="T2">Nepoletím; ale když sedím v neděli v kostelíku, v tom bílém kostelíku na dně stráně; když sedím v kostele (už na svém místě, u osmého zastavení Křížové cesty: Ježíš napomíná plačící ženy), věřím, že snad přece jen poletím: jindy a jinak: a přece trochu tak, jak jsem vždy toužil… A když stojím někdy v podvečerech dole u Dunaje a civím na svůj prodlužující se stín na vlnách, chápu náhle, že je zázrak už to, že jej ty vlny aspoň rozechvějí; a že jej přece jen aspoň o kousíček strhávají s sebou, ač jej ode mne nikdy zcela neodtrhnou (občas dokonce stín vodního ptáka protne stín mého těla); a chvění vln, chvění stínu zaplaví (teď už skutečně zázrakem) celé mé nitro: vznáším se ve stavu beztíže nad širou vodní plání; vznáším se…</p>
			</div>
		</div>
	</body>
</html>
