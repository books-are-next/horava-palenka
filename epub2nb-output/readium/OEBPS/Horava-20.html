<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-20.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-20.html" xml:lang="cs-CZ">
			<div class="frame">
				<p class="PB"/>
				<p id="toc_marker-17" class="T3">stádo</p>
				<p class="T1">Stádo je tvor; stádo je kapka, která stéká strání, nebo do ní — proti všem přírodním zákonům — pluje vzhůru. Možná pes dokáže rozbít tuto kapku, roztříštit ji; zkušenější pastevec možná též; ne já, rozhodně ne já… Pes štěká, ale nejde za mnou; řve; Rumun spí pod košatým stromem; skrytý před sluncem raného odpoledne a zpitý slabou pálenkou; blaženě zpitý. Medvěd snad nepřijde; vlků je málo; a šakali, kteří se sem zatoulali nejspíš z útrob Asie (ale ten rumunský dědula nemá ponětí o jiných hranicích, než je městečko Oraš a Dunaj a kousíček Srbska na druhém břehu), snad též dají stádu pokoj… Pes řve; pastýř spí; stádo přežvykuje, pochrupuje, pobekává; jdu přes hrby a hřebeny pastvin, po kratičké trávě (takhle ji dokážou spást pouze ovce či kozy, krávy ne); vůni mateřídoušky a ovčího trusu prostupuje ještě starší vůně: vůně Orientu, vůně zaslíbené země; a vůně jalovcových jihomoravských strání…</p>
				<p class="T2">Bylo to též v horkém létě: pásl jsem stádo sto dvaceti ovcí v jalovcových stráních kdesi u Švařce. Spal jsem v maringotce a hlídal stádo. Udržoval jsem v chodu elektrický ohradník, napajedlo, liz soli; celý horký den jsem pouze seděl ve stínu jalovců, hrál slovenské lidové balady na šestidírkovou pravěkou píšťalu (vyrobil mi ji kamarád, ale technikou, která se užívala už před pamětí); pil jsem kávu, rum, vodu; četl jsem Starý zákon; a poprvé chápal: vyprahlost a orientální tvar lebek ovcí, prohlížel jsem si jako u vytržení ta domněle známá zvířata a pochopil, že jsou odjinud a že jsou hodna všech těch podobenství… Chodíval jsem se modlit do stínu lidové hornické kaple; koupal jsem se v nedalekém ledovém potoce; v podvečer jsem proháněl stádo stráněmi: teklo jako kapka, jako živý tvor: kdykoli mělo stádo strach, srazilo se v jednoho tvora a prchalo v nepochopitelné jednotě, bezchybné sevřenosti. V noci jsem snil o vílách a ráno mě budil hned za svítání bekot: to stádo padalo dolů k napajedlu, tentokrát nesevřené, rozptýlené; jednotlivé ovce řvaly do modrého rána svoji modlitbu; pily, lízaly kostku soli; slavily nový den: a já též, nad plecháčkem kávy a nad starozákonní stránkou… Občas se mladičcí beránci domluvili a prorazili ohradník, aby se napásli na čerstvé trávě vedlejší louky; to jsem pak musel zahnat stádo zpět do již vyprahlé stráně, vypnout elektriku a pomocí štípaček a drátu ohradník spravit, obnovit jednotu té palčivé hranice, za niž je stádu zapovězeno jít… A nasával jsem vůně, nasával jsem všechny možné vůně: vůni jalovců, dobromyslu, ovčího trusu, levandule a čehosi ještě staršího, nade vše vyprahlejšího; drtil jsem v prstech kuličky jalovce, drtil jsem je mezi zuby…</p>
				<p class="T2">Ta vůně byla kdysi tam; ta vyprahlá vůně je nyní zde: stádu nezáleží na čase a prostoru; chce stráň, v které se lze pást: Švařec, Banát, Palestina, to je jedno. A mně už též nezáleží na čase a prostoru: lze jen jít tou odvěkou vůní, pravěkou, ba předvěkou vůní; pes sice štěká, ale nikoho nepoděsí, dokonce neprobudí ani svého pod stromem spícího pána. Kráčím tou jednou jedinou spasenou strání: po koberci z trav, mateřídoušky a ovčího trusu: po jednom z koberců samotného ráje…</p>
			</div>
		</div>
	</body>
</html>
