<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-17.html" xml:lang="cs-CZ">
			<div class="frame">
				<p class="PB"/>
				<p id="toc_marker-14" class="T3">pláč</p>
				<p class="T1">Dnes jsem obědval u Wojnerojc. Starý Wojner mě odchytil před kostelem po mši svaté a nedal si říci; nejprve musíme do hospody, <span class="italic">aby to ženský stihly dodělat</span>; a potom musím k nim, na pravý balkánský nedělní oběd.</p>
				<p class="T2">Seděli jsme u čistě prostřeného stolu: Wojner, Wojnerův stařičký otec, Wojnerův bratr, Wojnerův postižený syn a já (ta čtveřice mužů se plaše usmívala; zlaté zuby v ústech, vyhublé ztrhané tváře, téměř totožné tváře; vždy mě udivovalo, jak důrazně zde rysy předchozích generací padají na generaci další a modelují ji věrně a nekompromisně ke své vlastní podobě; čtyři snědí muži s ostrými rysy; jen postižený — mentálně postižený — syn měl trochu jiný výraz kolem očí, snad dokonce pouze <span class="italic">v očích</span>: jinak byl ale stejný, ano, naprosto stejný). Ženské už byly najedené, teď jen pobíhaly po kamny vyhřáté místnosti a nalévaly nám do štíhlých skleniček slabou pálenku ze švestek a <span class="italic">kulovatek</span>; a dávaly na stůl další a další chody: kukuřičné placky, <span class="italic">sarmy</span>, kyselé okurky, polévky, zelím plněné papriky, maso; a pálenku a pálenku…</p>
				<p class="T2">U Wojnerů jsem byl dnes poprvé (za ty čtyři roky, co jsem zde, jsem byl na nedělním obědě téměř u všech rodin, ve všech staveních); učil jsem pár dětí z jejich rozvětvené rodiny; a znám samozřejmě Wojnerova postiženého syna: mávává mi občas v polích, když chodí vypomáhat ženským; pokřikuje na mě pozdravy z otevřeného okna, když je jaro či léto; a klátívá se svým typickým houpavým pohybem (dopředu, dozadu, jako na houpačce) o dvě lavice přede mnou na kůru kostela (ženské zpívají dole; my s chlapy paradoxně mlčíme na kůru u varhan; Wojnerův syn si pobrukuje)… Seděli jsme u čistě prostřeného stolu; dědek vyprávěl páté přes deváté, rozveselen pálenkou, a Wojner krmil svého postiženého dospělého syna. Jedli z jednoho talíře jedinou lžící: jedno sousto Wojner, druhé syn. Syn se zbožným pohledem hleděl na otce; levou rukou ho občas pohladil po stehně, a párkrát ho dokonce jemně štípl do tváře, nebo jej prostě po vyhublé, nedělně oholené tváři pohladil. Když jsme dojedli, chytil Wojnerův syn otce jemně rukama za obě tváře, natočil jeho obličej tak, aby jej měl přímo proti obličeji svému, a zíral, zkoumavě a udiveně na Wojnera zíral; zíral do unavených, paprsky vrásek sevřených očí svého otce; potom se s blaženým úsměvem naklonil a docela lehce se svým ostrým nosem dotkl ostrého nosu Wojnerova. Když se pak obličejem vzdálil a odtahoval pozvolna i ruce z otcových tváří, Wojner jednu jeho ruku zachytil a políbil ji; něžně, cudně, téměř jen náznakem, <span class="italic">gentlemansky </span>(napadlo mě — nevím proč — v ten moment právě tohle absurdní slovo)… Wojnerova syna pak odvedla Wojnerova žena do kuchyně za ženskými a my jsme seděli a popíjeli pálenku, zatímco dědek vyprávěl a vyprávěl o válkách a dolech a lovech a podunajských pronárodech… Neposlouchal jsem: pálenka a jakési ohromení mi stoupaly do hlavy, uší, očí…</p>
				<p class="T2">Když jsem došel do svého velkého bílého stavení, kamna už byla samozřejmě dávno vyhaslá, ba studená. Stál jsem uprostřed pokoje, tichého osamělého pokoje; díval jsem se na rozevřené stránky starověkého řeckého básníka, kterého jsem se už několik let snažil marně a zarputile překládat; díval jsem se na svůj gauč, na knihy a knihy, obrazy a skříně, stůl, pradávnou petrolejku, nůž, sešit, atlas světa, hrnky s nedopitým čajem… Ticho zaléhalo v uších; náhle nepříjemné a nepřátelské ticho. Od úst se mi kouřilo (zapomněl jsem zavřít okenice; zde je nutné vždy zavřít okenice, aby se o ně zlámal a roztříštil ostrý vítr balkánské zimy, který jinak nemilosrdně proniká skrz nedoléhavá okna)… Zatoužil jsem po ohni a teple, v té samotě, náhle tak průrazné a ostré, nevlídné. Otevřel jsem dvířka kamen, poklekl ke krabici s odranými středy kukuřičných klasů, a když jsem jeden vybral a namáčel jej do kanystříku s naftou (kolik klasů a kolik kanystříků už jsem upálil při tom neustálém kříšení vyhaslého plamene?), dopadla mi náhle na hřbet ruky velká teplá kapka: brečel jsem jako malé dítě…</p>
			</div>
		</div>
	</body>
</html>
