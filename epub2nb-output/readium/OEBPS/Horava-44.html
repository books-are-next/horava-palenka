<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-44.html" xml:lang="cs-CZ">
			<div class="frame">
				<p class="PB"/>
				<p id="toc_marker-41" class="T3">rukáv</p>
				<p class="T1">Malý Lojzík Neumanoj platil ve vsi za debila (<span class="italic">ten psihic</span>, říkali o něm). Když Rumunky z vedlejší vesnice nosily otepi slámy na zádech, běhal za nimi s dlouhým prutem a švihal je po osmahlých holých lýtkách; jedné z nich jednou otep na zádech zapálil. <span class="italic">Sotva to, ne, ze sebe stihla sundat</span>, smála se na celou hospodu hospodská Marje.</p>
				<p class="T2">Lojzík štěkal na psy, bučel na krávy; a když si kluci ve škole oblékli kabáty přes aktovky, zuřil a snažil se všechny zmlátit, protože nebyl s to pochopit, jak to udělali. O zábavách pil slabou pálenku z <span class="italic">kulovatek</span>, ač mu bylo sotva deset let (<span class="italic">Toč se, Lojziku, toč</span>, smáli se strejci, a Lojzík se točil, dokud nepadl na zem)…</p>
				<p class="T2">Mě si Lojzík oblíbil; snad proto, že jsem se mu nesmál a ve škole jsem ho nechal, aby si kreslil. Nosíval mi po večerech chleba, buchty, pálenku; zkrátka co doma ukradl; nosil mi na podívání štěňata, když se jejich fence narodila; štípal mi dřevo, když jsem se byl v polích projít; když napadl sníh, prohrabával mi na dvoře ještě za tmy cestu k vratům, ke dřevu a na záchod <span class="italic">(Co bys za to chtěl, Lojziku? — Nic, pane učiteli; mě to baví: hrabat jako sníh. — A co tě nebaví? — Kopat hroby.</span> A byla to pravda; Lojzík vskutku pomáhával prastrýci, waitzenriedskému hrobníkovi, kopat hroby: a nebylo jich málo)…</p>
				<p class="T2">Jednou v létě lezl Lojzík do koruny jedné z mých moruší a pochutnával si na temných plodech. <span class="italic">Ať nespadneš, Lojziku!</span> Kluk se zasmál, a jak chtěl mávnout rukou v bezstarostném gestu, pustil se a už letěl dolů. Spadl — díky Bohu — tak šťastně, že se mu vůbec nic nestalo; jen jeden rukáv košile se mu zachytil o větev a celý se utrhl (visel tam pak až do podzimu, kdy ho vítr kamsi odvál spolu s listím). Lojzík stál na zemi a střídavě se díval z jedné ruky (té holé bez rukávu) na druhou (tu ještě kryla špinavá kostkovaná látka košile): v očích údiv a zmatek. Když to trvalo už řádnou chvilku (já jsem mlčel, ještě jsem sotva popadal dech z toho leknutí), Lojzík náhle holou rukou chytnul rukáv na druhé ruce a jedním škubnutím jej hladce utrhnul a odhodil na zem do vysoké trávy. Stál tam bez rukávů a divoce se smál…</p>
				<p class="T2">Tak si ho pamatuju, i když už dávno nežiju v tom velkém bílém domě ve stráni plné do nebe se pnoucích moruší… Tak si tě pamatuju, Lojziku; tak si tě chci pamatovat, i když se mi až sem, do toho starého bavorského města na Dunaji (na tom samém Dunaji, který jsi chtěl — o stovky a stovky kilometrů dál po proudu — přeplavat; srbští kluci ti prý slíbili bicykl, pokud se ti to povede), doneslo, že už nejsi mezi živými…</p>
			</div>
		</div>
	</body>
</html>
