<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-28.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-28.html" xml:lang="cs-CZ">
			<div class="frame">
				<p class="PB"/>
				<p id="toc_marker-25" class="T3">na benzínce</p>
				<p class="T1">Nemohu se pohnout… Auto stojí opodál, benzínka září nepříjemným neonem, dřevěná lavice studí, a stůl, na kterém mám položené své mrtvé ruce, je k nesnesení tvrdý… Hvězdy svítí a horizont blízké vesničky se tmí pod černým podzimním nebem… Mé auto je jen cizí věc, povalující se opodál pod lampou; zapomenu jeho rumunskou poznávací značku a vše, co je v něm… Proč jsem tu zastavil? Namlouval jsem si, že je to kvůli benzínu, kvůli kávě, kvůli odpočinku… Když jsem vešel do té noční prodejničky, zarazilo mě, jak je tam i po letech stále všechno stejné; zděsil jsem se, že snad i za kasou bude tvář té obtloustlé ženské, která bydlela kousek ode mne. Naštěstí obsluhoval mladý kluk, osmnáctiletý, řekl bych. Všechno bylo v pořádku; zastavil jsem kvůli benzínu a kávě… Ale pak jsem ho ještě požádal o echinaceové kapky; bolí mě už pár dní v krku, a když jsem uviděl u kasy tu známou krabičku, na které se fialoví okvětní lístky té rostliny… Šel jsem s kávou do tmy k tomuto stolu; káva leží vychladlá a netknutá na tvrdém dřevě; a bude tam tak ležet do konce času… Dřív než jsem se napil, lokl jsem si echinaceových kapek… A pak to přišlo: ta bolest a náhlé povědomí o skutečnosti, kterou mi osm let zastíraly cizí kraje a cizí řeči a cizí tváře; jako bych si ty alkoholové kapky nakapal do očí či otevřené rány; ta chuť mě vrátila zpět; vrhla mě pouhý kilometr odsud, do toho domu, kde jsem bydlíval s jedinou bytostí, která kdy byla ochotná spojit svůj život s mým; kdybych se mohl pohnout, za pár minut bych mohl stát u toho domu, který dávno není domovem ani jejím, ani mým… V tom domě jsem býval šťastný, ospalý, nerudný, živý; a občas nemocný; to potom ta jediná, která kdy byla ochotná spojit svůj život s mým, šla k této benzínce pro echinaceové kapky: já jsem ležel propocený v peřinách; a blahodárná chuť alkoholu a bylin jako by přicházela ze samotného ráje… Bože, sešli mi, sem a teď hned, živou bytost, která mě zachrání. Tak dlouho jsem k Tobě nemluvil, tak dlouho jsem Tě o nic neprosil; teď prosím, zatím úpěnlivě prosím, ale nepůjde-li to po dobrém, budu hrozit, vydírat, třebas i svým životem, který — aspoň pro Tebe, Bože, to vím — má nedozírnou cenu… Nevstanu, nepohnu se, nehnu ani rukou, ani brvou, nesešleš-li mi opět živou bytost, která mě — tady a teď (protože déle už to nesnesu, Ty víš, že nesnesu, Vševědoucí) — zachrání…</p>
			</div>
		</div>
	</body>
</html>
