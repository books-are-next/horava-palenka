<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-26.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-26.html" xml:lang="cs-CZ">
			<div class="frame">
				<p class="PB"/>
				<p id="toc_marker-23" class="T3">dům na pobřeží</p>
				<p class="T1">Ten pohled mám vždy na svém stole, ať jsem kdekoli; zdobil stoly mých přechodných domovů i stoly hotelů a hotýlků; a je na mém stole i zde (za okenicí šumí bujné balkánské jaro vší svou krásou; ale já sedím v pološerém pokoji a zírám na pohlednici)… Podlouhlý černobílý pohled; fotografie osamělého domu; domu, který stojí na břehu rozbouřeného moře (šeď mraků a dálky; ostrá běl zpěněných vln, které jako by se chystaly dům pohltit, polknout, pozřít)… Ten pohled mi došel toho jara, kdy jsi prchla: nejprve ode mne (v zimní den, z toho kopce nad Dunajem, který jsem pokládal za rajský pahrbek; z toho kamenného města, které jsem užuž považoval za domov; náš domov), a potom i od svého minulého života: uletěla jsi na samý sever Islandu, na farmu poblíž městečka Akureyri; ke kravám, malým dětem; a pryč ode mne, pryč od světa a rodné řeči…</p>
				<p class="T2">Tehdy, těsně před Tvým útěkem, se stříbrným prstýnkem na prstě a s nadějí v srdci, jsem měl naposledy pocit, že by bylo možné se vrátit; žít opět v té zemičce uprostřed Evropy; opět naslouchat té blahé, měkké, krásné řeči; vysníval jsem si (a potom už jsme si to vysnívali oba) domek se zahradou a sadem a zvířaty někde na Českomoravské vysočině… Ale pak to náhle všechno padlo; v zimním dni, na tom kopci nad Dunajem; vše prasklo… Zoufale jsem bloudil tím kdysi sladkým městem; němčina začala bodat div ne hůř než mateřština; a pak jsem jednoho dne našel ve schránce tvůj islandský pohled: ten všemi a vším opuštěný, živly zmítaný a živlům na milost a nemilost vydaný dům… Díval jsem se na něj večer co večer v tom podkrovním pokoji v bavorském kamenném městě (ten pokoj znal Tvůj hlas, Tvé vlasy, Tvůj úsměv), díval jsem se na něj večer co večer v hotelech na svých zběsilých cestách; dívám se na něj večer co večer i zde, když se za Tebe modlívám… Dívám se na něj i teď… Za oknem šum jara a života (lidé chodí okopávat a dřít na pole; květiny bují; k vybuchnutí se už chystají šeříky, a potom přijde hrůza akátů, už brzy, už brzy); ale já civím na tu černobílou fotku: a náhle se mi zdá, že můj dům nestojí v rozkvetlých stráních plných moruší, jabloní, ořešáků a kdouloní; náhle mám pocit, že ten šum není blahý šum balkánského jara, ale vzrůstající šum oceánu, nemilosrdného, bílého, vražedně bílého oceánu… Třesu se hrůzou v tom opuštěném domě (nepodobá se mému banátskému bílému stavení s modrými okenicemi a tyrkysovými vraty, vůbec se mu nepodobá; a ještě méně se podobá tomu našemu vysněnému domu na Českomoravské vysočině ); třeskot vodou drcených kamenů, třeskot vln a větru, který vlny chytily do svých vodních spárů a pohřbily pod hladinu; třeskot přílivu, který se ne a ne zastavit… Zděšeně jsem vyběhl do jarního podvečera a chytl se prvního morušového kmene, jako se námořník za vichru a bouře v hrůze chytá stožáru plachty…</p>
			</div>
		</div>
	</body>
</html>
