<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-40.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-40.html" xml:lang="cs-CZ">
			<div class="frame">
				<p class="PB"/>
				<p id="toc_marker-37" class="T3">neděle quasimodo</p>
				<p class="T1">Tolik květů a dýmu a slunce: ještě nepůjdu domů; ještě musím zůstat pod tím hlubokým jarním nebem; ještě musím chodit mezi květy; ještě se nemohu skrýt do stěn svého velkého bílého stavení; ba nemohu ještě ani usednout na svůj dvůr, do stínu svých ořešáků a moruší, nemohu se od rozkvetlých strání oddělit tyrkysem svých rozvrzaných vrat… Plout ještě stráněmi nahoru dolů; nezastavovat se; nechat životu volný průběh: nechat nohám jejich vlastní rytmus, směr, ten už naprosto nečekaný rozlet… Před školou velká vatra; všude dnes planou ohně; dým se snáší do květů, do soumraku; jaro, konečně jaro; všude planou ohně, v noci vidím v protější stráni blikat dohasínající hromady uhlíků: pulsování planet a svit hvězd na nebi: puls ohně i na zemi, mezi ovocnými stromy, v příkrých, strmých sadech… Už jsem u velké ohnivé vatry před školou; malí kluci přestali hrát fotbal na <span class="italic">terénu</span> pod farou a civí do plamenů; přiopilý školník pálí hromady starých rumunských knih a časopisů; pálí i staré české učebnice a knihy; právě teď přihodil na obří vatru nástěnnou mapu Československa: mapa se svíjí, zprůsvitňuje: a už plane: Brno, Praha, Blansko, Děčín: vše se mění v dým; Karlík s Jozifem a Lojzíkem civí do plamenů; slunce se skrývá za stromy v protější stráni, v té stráni s Křížovou cestou<span class="italic">… Kam dete?</span> ptá se Lojzík; když jsem přijel, volal to na mě vždy rumunsky: <span class="italic">unde merdžeci</span>: dlouho mu trvalo, než pochopil, že jsem Čech a že je budu učit; ale Lojzíkovi všechno trvá dlouho… A než se naděju, doprovázejí mě při mém podvečerním bloudění tři malincí klučinové; šplhají se mnou do lysých kopců: stoupáme: slunce zůstává v korunách švestek či <span class="italic">kulovatek</span> v protější stráni; stoupáním brzdíme jeho pád. Klučinové pobíhají, pokřikují, předvádějí se; mluví o velkých psech, o Katyně Gaisleroj v černých velkopátečních šatech (<span class="italic">málem sem se poscal, dyž sem ji v tom viděl</span>, směje se bezelstně Lojzík)… Jsme vysoko, vysoko nad Waitzenriedem; Dunaj už ztmavl pod vršky, slunce už nedosáhne na jeho hladinu; u jedné z velkých <span class="italic">jam</span> je vidět dvě malinké postavičky v červených teplákových soupravách: kluci se hádají, které holky to jsou a který z křížků byly ozdobit květinovými věnci… Jsme vysoko; vítr chvěje záplavami květů; Karlík mě chytne za rukáv a hlasem, do kterého se trochu vkradl strach, se ptá, kam bychom utekli, kdyby se objevil medvěd (Karlík to řekne takhle: <span class="italic">A dyby nýčko přišel nedjed, tak vemem fugu nahóru?</span>); slyšel prý od dědečka, že před medvědem se musí vždy utíkat do kopce; Karlík bloudí očima po okolí: ale jsme na hřebeni, jsme vysoko; nejvýš… Lojzík si z jednoho <span class="italic">lohu</span> udělal prut a honí Karlíka s Jozífkem; představuje si, že jsou býci: <span class="italic">hajdá hajdá</span>, křičí a kluci se smějí, utíkají; hrůzostrašný <span class="italic">nedjed</span> zmizel Karlíkovi z očí… <span class="italic">Za chvíli už bude tma, musíme jít domů, kluci</span>… Padáme pastvinami a rozkvetlými loukami; vidím běl svého velkého stavení, ač už slunce zapadlo za protější stráně; tam dole, běl mého domu; padáme oceány květů a políček; padáme k Waitzenriedu; vracíme se domů; já a rozdováděné dětské stádečko; cosi ve mně šeptá jména barev; jména barev těch nepřeberných květů: <span class="italic">lilová, rózová, pálená</span>; cosi ve mně už — bez násilí, samovolně — mluví zdejší řečí: <span class="italic">lilová, pálená, rózová</span>, zní mnou sladce, a jen těžko bych hledal běžná česká jména těchto barev; není důvod hledat, dnes není důvod k žádnému násilí… Neděle, ta nejblaženější jarní neděle: vracíme se podvečerem domů, vracím se s dětmi domů, než padne tma; na mém stole svícínek a starý latinsko-německý <span class="italic">Římský misál</span>, který kdysi našel můj táta, když opravoval dům v severočeském pohraničí; slunce zapadlo, barvy se ztrácejí, a z mého domu zní starý nápěv, prastarý nápěv: vystupuje ze stránky misálu, vlídně prostupuje stěny stavení, sady, stráně, celou tuto krajinu; vše zpívá s vážným klidem nápěv, kterým se počíná dnešní neděle; kterým se počíná i končí: <span class="italic">Quasi modo geniti infantes</span>: jako novorozená dítka; soumračné květy se zavlní, vítr a dech splynou: <span class="italic">Alleluja</span>.</p>
			</div>
		</div>
	</body>
</html>
