<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-41.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-41.html" xml:lang="cs-CZ">
			<div class="frame">
				<p class="PB"/>
				<p id="toc_marker-38" class="T3">svatojánská noc</p>
				<p class="T1">Banátské svatojánské mušky nesvítí tak jako světlušky moravské či české; nevím proč, ale blikají. Blikají i touto teplou úplňkovou nocí. Blikají mou strání, zatímco srkám morušovou pálenku a plnými doušky nasávám vůni nočních květů a kopřiv… V tom prvním jaru; v tom prvním pozdním, do léta se už lámajícím, jaru jsem se pokoušel napsat příběh o jedné mladičké Srbce, která se utopila v Dunaji. Skutečně se to stalo; vyprávěla mi to hospodská Marje; jak ji vytáhli; ještě ne nafouklou a ožranou od ryb; bílou a studenou… Představoval jsem si, že kráčela do vody právě v takovéto svatojánky problikané úplňkové noci; že kráčela do vody nahá; tmavý klín se odrážel ve vodní hladině, až se střetl sám se sebou a zmizel… Vymýšlel jsem si celý životní příběh té nebohé srbské holky; otce, který skončil též mrtvý ve vlnách Dunaje, jsem si vymýšlet nemusel; neutopil se, nebo aspoň ne tím způsobem, který později zvolila jeho dcera: střelili ho za dob amerických náletů na Srbsko; za časů embarga, když jako mnozí jiní pašoval z Rumunska do Srbska naftu na loďce. I to mi vyprávěla Marje… Zahrady v obci Pescar tehdy přetékaly naftou; <span class="italic">director</span> mi na jedné z nich ukazoval dřevěné koryto, kterým se nafta stáčela do nových a nových barelů; půlku vsi postříleli, z druhé se stala smetánka, milionáři, poslanci… V duchu i na papíře jsem promýšlel tu otcovu krev i její poslední vydechnutí do téže vody, dunajské vody; vymýšlel jsem a psal a psal marně na bílé papíry další a další nevýstižná slova…</p>
				<p class="T2">Ta úplňková noc, v které kráčela do vody nahá žena, se skutečně přihodila; jenže jindy a jinde. Byli v ní vskutku svatojánští broučci, ale neblikali, svítili; byly to moravské světlušky; a vzduch byl vlhký a mnohem studenější, než je teď v mé stráni. Byl chladný, jako vždycky bývá v Mariánském údolí za Starou Líšní. Svatojánských mušek byly miliony; úplněk a bílá žena u toho druhého, toho vzdálenějšího jezera; plavali jsme a plavali; a potom (když skryla nahotu do širokých kalhot a pruhovaného trička) jsme — snad vědomě, snad nevědomky — zpívali tu krásnou barokní modlitbu: <span class="italic">V podvečer Tvá čeládka</span>… Kvetly lípy a kvetly jasmíny; nocí…</p>
				<p class="T2">Příběhy mizí, mizí dnešek; vyprahlá vůně květin a kopřiv mizí; přichází vlhká vůně chladné jezerní vody; světlušky už neblikají, ale svítí, svítí; a jako rozmazané čmouhy světla občas padají k zemi… Měsíc je stejný; ač prý nestálý, přece stejný tehdy i teď, nyní i kdysi… Chybí mi ty noci vody a nevinné bílé nahoty; děsně mi chybí ten zpěv a slova ve tmě, vlídná ženská slova a vlídný ženský zpěv… Srkám morušovou pálenku v té téměř nekonečné samotě a nemohu najít hlas, nemohu si vzpomenout; nedokážu zazpívat svatojánkům ani první sloku té dávné modlitby…</p>
			</div>
		</div>
	</body>
</html>
