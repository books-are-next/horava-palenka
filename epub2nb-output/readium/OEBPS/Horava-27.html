<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-27.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-27.html" xml:lang="cs-CZ">
			<div class="frame">
				<p class="PB"/>
				<p id="toc_marker-24" class="T3">pod přezrálou révou</p>
				<p class="T1">Sedíme pod přezrálou révou; srkáme švestkovou pálenku; mlčíme v slunném odpoledni. Kdoule padají k zemi a voní; ořechy padají na střechy (nejen zde a teď, u <span class="italic">directora</span>, ale už i u mě, nahoře, ve stráni: když jdu travou na záchod, křupají mi pod nohama ořechové skořápky)… Snědli jsme <span class="italic">čorbu</span>, snědli jsme <span class="italic">sarmy </span>(chuť vinných listů, vždy tak nečekaná), vypili jsme domácí mošt, vypili jsme kávu; a teď srkáme ze sklenek slabou švestkovou pálenku. Vinná réva kryje stínem dvůr (ten středomořský zvyk, který posvěcuje i tyto podunajské hrby dotekem antiky): víno už je přezrálé, skoro černé, vosám nedá spát; vůně, omamná vůně vinohradu, omamná vůně vinného stínu… Sedíme s <span class="italic">directorem</span> v zářijovém nedělním odpoledni; jeho máma, žena a děti jsou na návštěvě u příbuzných v Temešváru. Chvíli jsme mluvili; jen chvilinku, u jídla, mezi sousty; teď mlčení, blaho doznívajícího slunka, ráj ticha, mír slabé uspávající kořalky… Kráva se tupě pase vzadu v sadu; slepice občas zašustí křovím či plevelem; kočka vrní na lavičce u prastaré naftové mlátičky; malý psík spokojeně leží s tlamou rozpláclou na teplém kameni a víří čenichem jemný banátský prach… Sedíme pod přezrálou révou; občas se zvedneme a utrhneme si kuličku či celý hrozen vína: dobře se doplňují s švestkovou kořalkou: harmonie chuti; harmonie šumů a ticha, harmonie vůní (i ten všudypřítomný kravský a koňský hnůj tu ve výsledku voní)… A tu náhle z nitra vejminku vyjde <span class="italic">directorův</span> starý nemocný otec; nepozdraví, nevidí nás; šouravě, slepě, po paměti přechází, v pyžamu a bosý, přes dvůr; opírá se dlaněmi o stinnou zeď stáje; opírá se o ni čelem; stojí, třese neholenou bradou, chvěje se po celém těle; zarputile stojí zapřen proti zdi, jako by ji chtěl z posledních sil svalit k zemi; němě civí do bílého vápna stěny. I my civíme, němě: na toho nepřirozeně nakloněného, nadpozemsky bílého starce, který už kolik dní a týdnů nebyl schopen bez pomoci vstát z postele, natožpak chodit… Konečně se <span class="italic">director</span> zvedá a jde k němu: „Tady takhle stát nemůžete, tatínku; nýčko musíte ležet.“ Pokyne mi; bereme starce každý z jedné strany pod paží a vedeme ho zpátky do tmy a chladu vejminku, kde ho <span class="italic">director</span> (už sám) uloží do postele…</p>
				<p class="T2">Když můj pes umíral, nechtěl ležet; stál a stál; vždy došel do nějakého kouta nebo k nějakému kusu nábytku: a stál před ním; civěl do tmy a nicoty kouta, nebo (úplně zblízka) do mrtvé hmoty věcí… Jak slábl a slábl, zapíral se pak už čelem o zeď; a hleděl do země, do vrásčitých prken podlahy; nohy se mu třásly (když jsem ho přenesl do pelechu, zarputile a s chrčením vstal a dovlekl se do kouta pokoje: aby tam stál a stál, na roztřesených nohou)… Druhý den jsem ho našel v potoce (v letním ránu se na obzoru rýsoval hrb Třemšína, v oparu, jako znovuzrozený; vrchol posvátného kopce, na který jsme dříve spolu den co den chodívali). Můj pes stál v tom voňavém opojném ránu v potoce, který protínal zahradu; zprvu jsem doufal, že snad pije (protože už dva dny nepil, a to je vždy to nejhorší znamení: nepít, lézt do kouta a nepít); ale on pouze stál a civěl směrem k zemi; civěl dolů, do proudu ledového potoka. Voda mu protékala mezi tlapami, máčela mu dlouhé chlupy na hrudi; a on stál a stál se skloněnou hlavou a civěl do proudu (či na svůj rozvlněný odraz?). Náhle se kolem něj po hladině přehnal osamocený, předčasně spadlý list: psí zrak na něm ulpěl, sledoval ho (ještě se aspoň na chvíli odtrhl od té čiré tekoucí nicoty); pes mžoural na proudem hnaný list, potom zvedl oči ke mně: a padl do vody… Když jsem seběhl ze stráně a vlezl do potoka, vytáhl jsem z něj už pouze promáčené mrtvé tělo…</p>
				<p class="T2">Ale tohle samozřejmě <span class="italic">directorovi</span>, který už vyšel ze tmy vejminku a sedl si opět ke mně, nevyprávím. Dál pijeme slabou švestkovou kořalku pod přezrálou vinnou révou; dál mlčíme slunným nedělním odpolednem; dvůr, ticho, klid: vše je stejné jako předtím… A přece je vše úplně, úplně jiné…</p>
			</div>
		</div>
	</body>
</html>
