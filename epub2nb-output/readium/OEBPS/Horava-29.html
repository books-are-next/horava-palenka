<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Horava-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="Horava-29.html" xml:lang="cs-CZ">
			<div class="frame">
				<p class="PB"/>
				<p id="toc_marker-26" class="T3">mantelfrau</p>
				<p class="T1">Není vidět na krok; jdu-li do strání, vracím se pak ke svému stavení a ke vsi pouze podle zvuků (kokrhání kohouta; štěkot psa): mlha, krůpějnatá, neústupná a neustupující mlha. Kolikátý už den? Darmo v té mlze hledat i čas… Podzimní těžká a dusivá mlha (ten první podzim mě skutečně dusila a mučila; místní říkali, že jsem <span class="italic">stonavej z luftu</span>; ženy občas též se škádlivým pousmáním, že ze samoty a stesku); přijde-li taková mlha v nevhodný čas, pozabíjí bez milosti svým pláštěm všechny plody: pod jejím dotekem padnou k zemi švestky, <span class="italic">kulovatky</span>, kdoule: vše… Lidé se mlhou plouží jako stíny; víčka mají ztěžklá, záda shrbená, a dýchají pomalu: těžce a pomalu; dnes jsem narazil na stín obzvlášť pomalý, shrbený, tmavý a sotva se šinoucí: pan farář. Ploužíme se tím nejtěžším <span class="italic">luftem</span> pod sluncem: pozdravení; zastavení; pár slov; pozvání na skleničku: šineme se směrem k faře; nakonec se do mne zavěšuje (jak dobře znám to zaklínění stařecké ruky: předloktí padne na předloktí a tíha nemohoucího těla dopadne náhle a nečekaně na tělo druhého člověka; kolikrát jsem tu tíhu cítil, když jsem vodíval nevidomou babičku v kruzích kolem bohunického paneláku: dokola, dokola, a čím dál větší tíha na předloktí, na předloktí a kdesi uvnitř)…</p>
				<p class="T2">Sedím se stařičkým farářem ve vytopené farní knihovně (kouzelná kachlová kamna sálají blahodárné teplo; jako na zámcích se do nich nepřikládá z místnosti, ale z chodby; slyšíme, jak farářova sestra přihazuje nové poleno); srkáme slabou pálenku z vína (vinohrad se topí v mlze pod okny; vinohrad: farářova největší láska) a mluvíme: jako obvykle německy (potkáme-li se na cestě či ve škole, potkáme-li se v hospodě, nikdy německy nemluvíme: až zde a po chvíli vždy oba plynule přejdeme k tomuto jazyku); mluvíme do šumu kamen a vůně pálenky: pomalu se probíráme z té dusné tíživé mlhy; pálenka nás pozvolna povznáší k nebi, rovná nám záda a zlehčuje dech… Už v prvním podzimu jsem zde často sedával (nejprve nad čajem a gramatikou češtiny; pan farář se chtěl naučit lépe česky a nechtěl, abych hned od začátku věřil tomu, co se říká ve všech vsích o všech kněžích: že pije; ale postupně se na stole začaly objevovat různé pálenky a vína): v míru a pokoji jsem naslouchal tomu starému muži, který si slastně užíval, že může s někým mluvit o Bavorsku, o Staré pinakotéce či Mörikem… Pan farář je původem rumunský Chorvat, ale řízením osudu nikdy nemohl sloužit svým krajanům: byl vyslán mezi rumunské katolické Maďary, Němce; a nakonec sem: mezi Čechy: na stará kolena (a slabá kolena; za pár týdnů už tak slabá, že ho k oltáři budou muset nosit a bude u něj už pouze sedět) se učí další řeči: podivné řeči, o to podivnější, že se podobá té řeči jeho dětství; <span class="italic">podobá a nepodobá</span>, jak sám pěkně řekl… Sedíme a pan farář vykládá, jak byl před pár týdny opět v Bavorsku u kamaráda (také kněze; banátského Němce, který na stáří přesídlil do Bavor): v tom prastarém městě na zeleném Dunaji, kde jsem kdysi žil i já. Vykládá o kamarádovi (trochu tíživé závisti se mu přece jen vloudí do hlasu, když mluví o jeho malém vyhřátém bytečku na náměstí poblíž dominikánského chrámu, kam chodí už pouze o nedělích sloužit či přisluhovat při bohoslužbách), o návštěvě u biskupa, o mariánském říjnu a jakémsi růžencovém pochodu, kterým jej započali; vytáhne pak z knihovny (vstává neochotně, těžce; ale přece jen ještě vstane a ke knihovně dojde) svazeček a podává mi jej: je to biskupem sestavená pobožnost k tomuto pochodu: splácanina litanií, zpěvů, podivných promluv (dobře se pamatuji, že tento samolibý biskup nikdy neváhal vkládat vlastní slova mezi texty posvátné a liturgické; z každého jeho gesta či pohybu bylo zřejmé, že považuje svůj hluboký hlas za rovna hlasu starých proroků či svatých mužů); listuju brožurkou, bručím a předstírám zájem, žádám o zapůjčení (před panem farářem nikdy nejsem s to nepřetvařovat se: jeho úřad a stáří si chtě nechtě vynucují souhlas se vším). A když už chci knížečku odložit na židli vedle sebe (abych ji <span class="italic">jako</span> nezapomněl, protože to by přece bylo neštěstí), uhodí mě do očí slovo v poslední písni, na poslední stránce… Je to úder tvrdý, přímý, zamířený s takovou přesností, že nevyžaduje žádnou posloupnost, žádné zřetězení, žádný postupný pohyb bolesti a paměti… Sedím zde, srkám kořalku (tak dobrou vinnou kořalku; při jejím vychvalování se vskutku nemusím přetvařovat); ale jsem jinde… Jediné slovo v nábožné staré písni (i tu píseň znám; i tu píseň): <span class="italic">Mantelfrau</span>…</p>
				<p class="T2">Sedím ve vyhřáté velké přijímací místnosti waitzenriedské fary, a sedím v universitní knihovně v bavorském městě na zeleném Dunaji: mlha za oknem je táž; sedím v teple waitzenriedské fary, srkám kořalku z vína, a sedím v chladné putyce na dunajském ostrůvku a piju na ex bavorskou sladkou kořeněnou pálenku; sedím v přítmí waitzenriedské fary, pod dohledem očí kýčovité Panny Marie z devatenáctého století, a sedím v dominikánském chrámu pod dohledem očí nepopsatelně krásné středověké sochy: ochranné Madony, která pod svým pláštěm ukryla před zlobou a hrůzou světa všechnu lidskou chamraď: od králů až po žebráky; sedím na waitzenriedské faře v lehkém toku stařeckého hlasu, a sedím ve svém bavorském kutlochu, ve tmě prozářené jedinou svíčkou, v absolutním tichu, nad štosem papírů… Sedím nad štosem papírů a snažím se napsat tu dlouhou báseň o stínu, o laskavé náruči noci, o tmě pod pláštěm, o klidu v úkrytu: píšu a pomalu přede mnou povstává forma toho vodopádu slov: tři druhy závorek, závorky v závorkách, které mají umocnit nesmyslnost, nesdílnost a marnost slov; zarputilý systém různých druhů závorek, zběsilý systém popírání toho, co se snažím říci; čmárám nocí, čmárám už nevím kolikátou nocí do předem připravených závorek: úroveň nesdílnosti, úroveň marnosti má být vystavěna s matematickou přesností: nejen počet slabik, nejen počet přízvuků, nejen počet samohlásek, nejen kombinace smrtonosného světla, zraňujících záblesků a blahodárného stínu a úkrytu tmy: <span class="italic">vše</span> má být popřeno přesně na své úrovni; jediné slovo, jediný výkřik na konci každého zpěvu vždy vystoupí ze závorek; jediné slovo má stát mimo popírání, mimo závorky, jediné slovo má platit… A jedno jediné slovo z toho vždy nakonec zbylo: když nestačily ani závorky ke ztlumení té marnosti, když jsem musel vždy znova a znova poškrtat i to v závorkách; jediné slovo zbylo ze stovek počmáraných papírů… Jediné slovo; a přesto jediná báseň, kterou jsem kdy napsal; vlastně nenapsal; jediné slovo plné přízračné tíže, přesnosti, úkrytu; slovo, které si naprosto vystačí: <span class="italic">Mantelfrau</span>.</p>
			</div>
		</div>
	</body>
</html>
