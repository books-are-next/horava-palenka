---
contentType: prose
---

<section>

povídej, babi, jaks byla malá

„Povídej, babi, jaks byla malá.“ „Vždyť už jsem ti to vyprávěla nejmíň stokrát.“ „Povídej.“ Je tma. Do malé dřevěné boudy proudí okýnkem voňavý lesní vzduch; teplý vzduch červencové noci. Jsem přikrytý nepovlečenou dekou; jsem malinký a plavovlasý: jak už se to u tmavých, hnědookých lidí v dětství někdy stává, na léto mi vždy vlasy zcela zesvětlají… Ležím; znavený po lese prochozeným dnem; opodál ve tmě leží babička; jsme tu sami dva, v té boudě na pasece uprostřed lesů; dědečkův kamarád, pan nadlesní, dovolil kdysi, aby si zde naše rodina tuto boudu postavila… Ležím; pod rajskou dekou na rajské prkenné posteli; uprostřed rajských lesů; ležím: a přece před rajským spánkem ještě cosi chybí: staré obrázky z dob, kdy ta stařenka ležící opodál byla takovým plavovlasým děckem, jako jsem dnes já… Znám ty obrázky (nejsou to ani příběhy) nazpaměť: a právě proto je chci slyšet znovu a znovu; a do spánku, do počínajícího spánku… A babička vypráví: unaveným, ospalým hlasem… O Libušíně, o tom, jak chodila pást krávu a kačeny (nebo to byly husy?); o ovocných stromech a bramborách pečících se za babíletní tmy ve vlastní nati…

Zde už mi nikdo nevypráví. Třese mnou horečka (po kolikáté už v této nekonečné zimě?) a musím co hodinu vstát, abych přihodil do nenažraných rezavých kamínek pár čerstvých, sněhobílých habrových polen, která sotva hoří. Až bude kýbl prázdný, budu muset na dvůr (ale to bude až ráno, za světla); budu se muset prohrabat lopatou k hromadě dřeva a starou tupou sekerkou naštípat další kýbl; a pak další a další, aby bylo trochu do zásoby. V domě vysypu polena do zelené, malované truhlice (snad si v ní dřív ženy uschovávaly své drahé šaty)… Třesu se zimou tisíc kilometrů od té boudy; o desítky let starší a černovlasý (jako pravý Balkánec zde ve vsi vypadám pouze já; cizinec ze severozápadu)… Toužím po tom starém vyprávění; zavírám oči do tmy (jen škvírou kamínek to rudě žhne): Povídej, babi, povídej… Ale obrazy se rozmazávají, splývají s obrazy z tohoto léta: krávy a kačeny splývají s kravami a kachnami z místních hospodářství; chuť dávných brambor je chutí brambor, které mi letos v polích nad Dunajem dávali Kučerojc kluci; dávné libušínské ovoce je ovocem zdejších strání… A najednou mne roztřese ještě silnější horečka: protože si do té promrzlé noci uvědomím, že přesně takhle žila moje babička, že jsem před pár lety sedl do auta, odjel pár set směšných kilometrů po proudu Dunaje a ocitl se náhle v jejím dětství: v jiném, starším, tišším, voňavějším čase. Že jsem jí na dosah. Mohl bych za těmi příběhy tisíckrát jezdit do Libušína (nikdy jsem tam nebyl): nenalezl bych nic. Ale zde, na banátských hrbech, jsem do těch příběhů chtě nechtě spadl; jsem součástí těch pasteveckých a venkovských výjevů; vpadl jsem do těch obrazů, které jsem si zamiloval kdysi v lesních, letních, dětských nocích…

</section>
