---
contentType: prose
---

<section>

melodika

Ten zvuk jsem poznal okamžitě; ne že by nebyl překvapivý: ale byl pro mne příliš známý… Melodika; ano: někdo tu hraje na melodiku… Jako dítě jsem foukal do dětské melodiky, do té harmoničky s barevnými klapkami (sytostí a škálou připomínaly lentilky); řezal jsem táhlým zvukem šum severočeského sídliště… V Brně jsem si později od cikána v hudebním bazaru koupil velkou melodiku s chromatickou klaviaturou: „Jak se to vlastně jmenuje?“ ptal jsem se vypaseného, zlatem ověšeného cikána. „Co já vím, třeba — klávifuk,“ smál se tuberáckým kašlem. Dlouho jsem tomu nástroji neřekl jinak… Když jsem pak v brněnském rozhlase nahrával pár svých písniček (opilý a vyděšený; oknem jsem civěl na zahradu a bílou zeď jezuitského kostela), dofoukával jsem k hlasu a kytaře ještě na další stopu part melodiky, part klávifuku… Nedlouho poté jsem prchnul do Německa a nechal melodiku i s hromadou knih a píšťal kamarádovi, skutečnému muzikantovi… A za ta léta v Bavorsku, za ta léta, která žiji ve velkém bílém stavení na rumunsko-srbském pomezí, za ta léta jsem na zvuk melodiky, na nezaměnitelný zvuk klávifuku, zcela zapomněl… Až teď, v horkém letním dopoledni, v maramurešském Sighetu, kam jsem dojel naprosto naslepo oceánem kukuřice a slunečnic (jen nevěsty a volavky bořily bělobou záplavy žluti); až teď, až tady: z žáru a hluku Sighetu, z šumu ukrajinštiny, maďarštiny a rumunštiny, vystoupil nečekaně tento zvuk…

Kdo, kdo to fouká do melodiky, a kde? Snad nějaký stařec na druhém břehu, za Tisou (zažil ještě časy, kdy tam bývávalo Československo; možná se proháněl uličkami s mojí babičkou a její kamarádkou, drobounkou brněnskou židovkou, když tu spolu kdysi o prázdninách byly)… Nebo si někdo splácal melodiku z chlebového těsta a teď vyje z nitra nedalekého lágru, otřesného komunistického lágru, z nesmazatelné bídy minulosti… Nevím, nelze přesně určit, odkud sem ten známý zvuk přichází… I přesto zkouším jít za pramenem té teskné melodie. Jdu rozpálenou ulicí; amalgámem rumunských, ukrajinských a maďarských slov se prodírám blíž a blíž ke zdroji toho až příliš známého zvuku…

A už vidím: ve stínu synagogy, na zemi (jako pes, jako zablešené štěně): cikáně s hadicí v puse. Sedí, melodiku položenou na klíně (proto ta hadice místo nátrubku), moji starou melodiku s chromatickou klaviaturou položenou na klíně; před sebou pravěký klobouk (co ten už cítil mincí: reliéfy kolika pohlavárů, jazyků a symbolů tlačily do jeho plstěných stěn); vytrvale, monotónně, odevzdaně hraje tu jednu jedinou možnou melodii; jednou rukou vyťukává do klaviatury všechnu bídu, tíhu a nespravedlnost lidského osudu; jednou a jedinou rukou, protože je — teprve teď si toho všimnu — jednoruké…

</section>
