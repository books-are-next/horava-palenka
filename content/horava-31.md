---
contentType: prose
---

<section>

mráz

Je mi zle; je hrozná, ukrutná zima: a není se kam schovat. Není kam zalézt. Musím naštípat dříví a udělat oheň, ale to je přesně to, na co vůbec nemám sílu. Teskně vzpomínám na město: kavárna, knihovna, hospoda, muzeum, galerie, blbá samoobsluha, kino: tisíce vyhřátých místností, do kterých se lze ukrýt, když člověkem lomcuje ta nesnesitelná zima. Aspoň na chvíli, aby z šatů prchl mráz, aby z masa a kostí aspoň trochu prchl mráz… Zde mám svůj dům, jistě: ale je třeba udržet oheň; udržovat oheň při životě, jinak tělo prostoupí zima a je konec… Bakterie, viry, mráz, bolest; hospoda zavřená: ta jediná místnost, kam by se šlo aspoň na chvíli schovat…

Zde si člověk všechno musí vypít sám a do dna; do absolutního dna. Není zde žádná pomocná ruka; a člověk je sám ještě jiným způsobem, než jak tomu bylo ve městě… „Samota uprostřed davů, ta hrozná anonymita, blablabla blabla,“ odříkávají mudrci v přednáškových síních. Jistě: samota uprostřed davu, ta existuje, tu znám též; a samota lesa, samota pustiny je svým způsobem snesitelnější: ale pouze do té doby, dokud vám není fyzicky zle… Protože lidé také vytvářejí místnosti, v kterých je teplo, veřejně přístupné místnosti, do kterých se lze ukrýt… Jděte mezi bezdomovce, ti vám poví mnohé o samotě uprostřed davů; a proč přesto podstupují radši tuhle „mnohem hroznější“ (řekl by mudrc ve vytopené přednáškové síni, než by odjel vytopeným autem do vytopené tělocvičny) samotu velkoměsta, než samotu pustin… Málokdo tak zbožňuje samotu pustiny jako já; už od mala jsem byl fanatikem samoty, naprosté fundamentální samoty; a přece teď toužím po městě, po lidech: ne konkrétních; toužím po lidských vymoženostech, po jediné kouzelné vymoženosti: po teplu… Koho neprostoupila beznadějná zima až do kostí, ten nikdy zákeřnost zimy nepochopí…

Vzpomínám si — náhle, prudce, nenávistně —, jak v Brně zavírali na noc nádražní halu; v zimě, v té otřesné zimě; kdyby mi teď dali do rukou ty lidi, kteří to nařídili, dal bych jim pár facek, tloukl bych je latí od plotu, až by měli zlámané všechny kosti v těle: Vy ničeho neznalí, sadističtí hajzlové, na mráz s vámi, na mráz! Ach, i vzpomínky v hlavě mrznou, bolí…

Kdyby šlo aspoň dolézt na dvůr, kdyby šlo udělat třísky a zapálit oheň; ale je mi zle: ruce prostoupila zima až po konečky prstů, pod nehty mrzne, mrzne pod nehty; a není tu ani žádný bezdomovecký pobratim, který by mě odtáhl k hořícímu barelu, ke kouzelné popelnici tepla; nejradši bych podpálil peřiny a celý dům; roztával bych v tom požáru, roztával bych v tom požáru blahem… Dechem už se zahřát nelze: když zalezu pod peřinu, vydechuji mrazivý vítr: kdybych prudce dýchal na proud vody, stal by se z něj rampouch, ano: rampouch…

Příběhy umrzlých v těchto horách; opilců umrzlých v polích, umrzlých zoufalců, kteří v noci nebyli schopni najít cestu do vsi; a nejhorší příběhy těch, kteří umrzli přímo ve staveních, v osamělých salaších; jejich modré tváře civí mým pokojem: pokývali by hlavou, zvali by mě vstříc té hrůze, ale nemohou: kdyby pohnuli jakoukoli částí těla, upadla by a roztříštila se o podlahu na střepy ledu, na střepy ledu… Ani já už nemohu vstát, nemohu dojít na dvůr; jsem kusem ledu, který se roztříští, jakmile se jenom trochu pohne; peřina je už též dunou sněhu, dunou ledu… Kéž by někdo přišel, s pochodní v ruce, s plamínkem, s ještě teplým dechem; kéž by…

</section>
