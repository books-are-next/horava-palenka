---
contentType: prose
---

<section>

první akáty

Chtěl jsem uprchnout rozkvetlým šeříkům a té hrůze prvních kvetoucích akátů (to director mě na ně upozornil; že musí hlídat včely a stočit pak vzácný čistý akátový med); chtěl jsem uprchnout těm rozkvetlým akátovým stromům, ač jsem o nich měl spíš jen tušení; prchal jsem kolem krchova (a právě tím směrem roste akátů nejvíc; kde se tu vlastně vzaly?; někdy se zeptám faráře), a pak vzhůru, strmými stráněmi kolem Křížové cesty (opodál popásala bába Neumanoj několik rezatých krav, mávala mi a smála se), pak po hřebeni (cinkot ovčího stáda z levé strany; to už pasou Rumuni ze salaší), až sem; až sem k té zřícenince stavení, o které nic nevím; jako nic nevím o tom, kde se ve waitzenriedských stráních vzaly akáty… Prchal jsem rovnou ze školy; Haškoj Józa mi donesl od táty láhev slabé pálenky za to, že jsem mu pomohl s českými dokumenty: tak tu teď sedím na polorozpadlé lavičce u rozpadlého stavení a srkám cuiku z kulovatek; vše je zaplaveno květy; i ten zaplevelený a zpustlý sad je plný květů; unikal jsem akátovým květům, abych unikl jedné vzpomínce (ta se nesmí už nikdy, nikdy vynořit z temnoty zapomnění!); a tady se nečekaně do mé mysli prodrala vzpomínka jiná…

Viděl jsem se náhle v dávném jaru; v prvním roce svého vysokoškolského studia. Zabýval jsem se tehdy geologií (dnes sotva poznám, po jakých šutrech tu chodím a z jakých hornin jsou uplácány dva pravěké komíny v mém stavení), a když jsem se sápal na jednu skálu do jeskyňky, která slibovala nevím už jaký úlovek, podjely mi náhle nohy a sjel jsem po stěně dolů. Probral jsem se až po chvíli s otřesnou bolestí hlavy. Byl podvečer, stmívalo se; těžce jsem se postavil, s rukama a nohama jsem nic neměl, jen z rozseknuté brady mi tekla krev a měl jsem pocit, že mám ústa plná písku. Až za tmy jsem se dopotácel do vypůjčené lesácké maringotky, zahrabal se do deky a usnul. Během noci jsem se několikrát probudil a zvracel; ráno jsem se probudil zakrvácenou bradou přilepený k dece… Doktor z blízké vsi mě okamžitě poslal pošťáckým autem do Prahy na Karlák a tam mi sdrátovali zlomenou čelist (hlavně se nepozvracejte, a pokud by se vám chtělo, okamžitě někoho zavolejte, ať vám stihneme zvyrážet zuby, než se udusíte; málem jsem se pozvracel hned v ten moment), natáhli na mě erární modrobílé nemocniční hadry a uložili mě na týden do železné rozvrzané postele…

Přes den jsem stával u rozpukané, polorozpadlé zdi na nemocničním dvorku, sledoval drobné květy v puklinách mezi cihlami (snad proto přišla ta vzpomínka právě teď a zde: zeď a pukliny; ani pár kamenům a květům se lidské nitro neubrání) a vymýšlel si písničky (tehdy jsem psal písničky; po nocích, když jsem se nehrabal v šutrech či nestudoval půdní profily); teď náhle jasně vím, že i tam kvetly šeříky, ano (akáty, Bohu díky, ne); teď a tady cítím ty šeříky z šedého dvora stomatochirurgického oddělení na Karláku… A tam jsem ji potkal; u té zdi, u těch květů; přišourala se nenápadně ke mně, neviděl jsem ji (oslněn jarním sluncem, právě tam do toho kouta šedého dvora dosahovaly občas sluneční paprsky; proto ty květy). Co tu bručíš? ozval se hlas, hlásek bezmála dětský, a přece čímsi zhrublý; otočil jsem hlavu a: drobná žena, rozhodně ne dítě (sama už tři děti měla, jak jsem se pak dozvěděl), kraťoučké světlé vlasy, otevřený široký úsměv nesdrátovaných úst, a erární modrobílé hadry na vyhublém těle. V té špíně a šedi (a krvi, když dovezli nějakého nebožáka z fabriky, stavby či nehody; vláčeli ho často přes dvůr jako kus masa) další živý květ: a mluvící, normálně mluvící; většina z nás měla sdrátované huby, bručeli jsme a cedili nesrozumitelné pazvuky mezi pevně stisknutými zuby. A tady… Přisedla si ke mně a ihned začala vyprávět; kde kdy hrála a kde kdy pila, kde kdy spadla a kde kdy o čem snila; vodopád řeči a vtipu; vyprávěla a já jsem si musel palcem podpírat bradu a zbylými prsty tlačit dolů horní čelist, protože sdrátovaný smích děsně, děsně bolí… Následující dny mě od rána do večera tahala různými odděleními nemocnice (všude ji pustili, všude ji znali); nutila mě hrát šachy s užuž umírajícím dědulou, který se vždy úplně rozzářil, ba vstal z mrtvých, když ji spatřil; se starými babkami jsem musel hrát — teď si nevzpomenu, jak se ta hra jmenuje: město, věc, zvíře, či tak nějak (člověk musí napsat od jednoho písmene stát, město, osobnost; teď se mi v hlavě rozsvítí jen město moře kuře stavení, protože jsem včera učil skloňování středního rodu pana faráře); ale hlavně jsme sedávali u zdi a já jsem naslouchal, naslouchal a smál se, bolestivě se smál, a neříkal jsem nic, nemohl a nemusel jsem nic říkat… Nikdo netušil, s čím se na stomatochirurgii léčí. Mě po týdnu z nemocnice pustili, a když mi pak za tři týdny přestřihali dráty a vytáhli je z dásní, takže jsem mohl — těžce, ale přece — otvírat ústa, nahrál jsem jí na kazetu své staré písničky, i ty nové, nemocniční; a ona mi na oplátku poslala krásný dopis a své básničky (tu o smrti-tanečníkovi si chtě nechtě pamatuji dodnes; mohl bych ji tu křičet do jeskyní, údolí či nastražených uší stád; ale nechci si vzpomenout, nechci ji znát). Přiložila i telefonní číslo; ať zavolám, když budu v Praze… Nikdy jsem se jí neozval; chtěl jsem, ale byl jsem tak mladý, a neměl jsem na nic čas: lépe řečeno jsem žil v domnění, že na všechno je ještě spousta času… Až o dva roky později jsem seděl se svým kamarádem, čerstvým redaktorem jistého pražského literárního plátku u piva; zeptal jsem se ho, zda by nechtěl básničky od K., dcery slavného herce… A můj přítel mi řekl, že K. znal (už ten minulý čas mi tenkrát zastavil ruku s půllitrem na cestě k ústům), že se dlouho léčila s nádorem na mozku, ale před půl rokem zemřela… Ne, tahle vzpomínka tu taky nemá co dělat; nevolal jsem ji (a trhlo mnou náhle, ano tak; ne, že jsem sebou trhnul, ale cosi mnou trhlo, a já jsem s hrůzou natáhl pravou ruku, zda vedle sebe na lavičce nenahmatám to pevné, ale vyhublé stehno pod hrubými nemocničními kalhotami)… Tedy i odsud prchat, i z tohoto požehnaného opuštěného hřebene, i od tohoto vymřelého, do smrti pohrouženého hospodářství prchat pryč, ale kam? Myslet na něco jiného, vzpomínku přebít vzpomínkou (jinak to nejde, světlo zabít ostřejším světlem, tmu utopit v propastnější tmě)…

Cuika, dezinfekce (ne!), vítr v benátské laguně (ano, to udržím), erární nemocniční pruhované hadry (proklatě, zase!), milování, Morava, prach a žár provensálských cest, kopřivy, zvony chrámů, ještěrky v puklinách rozpadajícího se podvečerního zdiva, herečky, vřící voda ve zdymadle podzimního bavorského města, kamenný svatý Ignác planoucí v letním západu slunce na střeše karláckého chrámu (pryč s tím!), krávy, skleničky s nemocničním čajem (stejné jako ty ve školce, ve všech školách, kterými jsem se harcoval, ale pryč s tím, pryč!), mokré černé dálnice, bílé prašné pěšiny… Kupte se vzpomínky, zmatené vzpomínky, kupte se a překrývejte, zakrývejte nesouvisle vše, co zde nemá a nesmí být, smíchejte se v něco snesitelného, v něco, co lze unést v této horské samotě…

A vše se vskutku mísí v tmavé mraky, které užuž zakryjí rudé zapadající slunce. Je třeba jít pryč (třetina cuiky už se vypařila z láhve; jdu přesto rovně, klidně, přímo, lehce): zříceninka stavení už zmizela za lysým rozkvetlým voňavým hrbem hřebene; první velká kapka dopadla na hřbet mé v chůzi rozmáchlé ruky: políbil jsem — stále ještě duchem kdesi v dáli — to nebem zvlhlé místečko vlastní kůže a dal se do běhu; běžím podvečerem, lije a lije, bouří a hřmí; vůně prachu a všech jarních květů mi probíjí hlavu hřebem sladké přítomnosti; a nohy se začínají topit a podkluzovat v řece bláta, v kterou se v okamžiku změnila klikatá šedobílá horská cesta…

</section>
