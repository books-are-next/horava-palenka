---
contentType: prose
---

<section>

deníky

Na Moravě jsem si psával deníky; i v Bavorsku jsem si psal deník; zkoušel jsem to i zde: v tom prvním roce; ale pak jsem jednou (ty roky zpátky nespočítám; nechci) dostal odvahu si své staré deníky přečíst (podzim už zcela pronikl do strání; začal strašit prvním nesmělým sněhem; pokoj se vyhřál po prvním, dýmem provoněném zatopení v kamnech): ne jako stařec a v klidu (taková byla má představa, když jsem si začal deník psát, kdysi v brněnském paneláku), ale zde… Četl jsem a četl; pil jsem kávu a listoval zelenými čtverečkovanými sešity (zelené desky už z mnohých odpadly; zbyl pouze hustě popsaný čtverečkovaný salát); četl jsem tu bídu slov, bídu skutečnosti; a pak: pak jsem si vzal jednotlivé deníky a začal si číst ze všech zaráz vždy zápis z toho samého dne, zápis toho samého data: z dvanácti deníků jsem si přečetl dvanáctkrát po sobě jdoucí první leden, a tak dál, a tak dál… Posedla mě představa jakéhosi cyklu, magie čísel; souvztažnosti událostí a světců, jejichž svátek se v ten či onen den slaví… Hodlal jsem nalézt cosi mezi řádky, mimo stránky (když už tak neskonale selhala síla slov, síla skutečnosti): ale ta hrůza: skutečně ty dny cosi spojovalo: vše se totiž doopravdy jakoby opakovalo… Jenže ne skutečnými událostmi; pouze pamětí… Dny zapsané v denících novějších se čím dál tím více stávaly vzpomínkami na ty samé dny prožité před lety; přítomnosti ubývalo, nesnesitelně ubývalo; v řezenském pokoji, ve vůni kdoulí, v tom pokoji, kde na stole před svící, opřena o stěnu, stávala reprodukce Altdorferovy Krásné Madony (ta je přede mnou na stole i zde, i teď), se vše zlomilo úplně: přítomnost zanikla; v předchozích denících aspoň kapka přítomnosti, aspoň slza skutečnosti vnikala do toho hrozného vývaru paměti; v Bavorsku už ne; natož zde, v banátských stráních; natož zde… V denících bavorských a v deníku banátském nešlo už odhalit ani závan skutečnosti, ani závan přítomnosti, ani náznak tady a teď; barvy, vůně, lidi, slova: vše se jen vracelo z toho starého života, z toho života, před kterým jsem prchal; sny, tváře, tíha, city: to vše kdesi v dáli, uvízlé za hrby Šumavy, uvízlé za břehy Moravy a Dyje… Pod sněhem a v horečkách čmáral jsem zde ten první rok ne o sněhu a horečkách zdejších, ne o sněhu a horečkách bavorských; ale stále a jen o sněhu a horečkách jihomoravských, brněnských: prokletí paměti, prokletí slov, prokletí toho kousku nenáviděné země tam v dáli: i zde mne to dostihlo, i zde mne to ničilo; i zde se musela — aspoň na papíře, aspoň v chaosu neumělých slov — opakovat všechna ta dávná a dálná mučení…

Sedím u kamen; čtverečkované sešity se válejí opodál na posteli; dnes jsem z nich nepřečetl ani slovo (nikdy už je nebudu číst, nesmím); vytáhl jsem je z krabice a chtěl je konečně zničit, spálit (po kolikáté už); ale cosi mi v poslední chvíli zadrželo ruku; tíha mi prostoupila nohy, kolena mě rozbolela; nejsem schopen, opět nedokážu hodit ty popsané stránky do plamenů, ač bych tolik chtěl; ač bych si přál, aby přestaly strašit v mém velkém bílém stavení; aby už konečně jako popel a prach padly do banátských strání…

</section>
