---
contentType: prose
---

<section>

teď nikdy

Nesvedu projít tím křehkým, drobným stínem; nesvedu projít kolem něho: ani se zavřenýma očima. A nemohu před ním prchnout. Stojím zde: nevím, jak dlouho už; stojím uprostřed polí: na pruhu zažloutlé trávy; stojím na úzké travnaté pěšině, která od sebe odděluje dvě hnědá jezera zoraných polí: plástve hlíny svítí vstříc zapadajícímu slunci, luňák se třepetá ve výši, mrzácký zplanělý vinohrádek padá dolů strání a listí ovocných stromů v závrtech se barví do ruda a do žluta… Drobný stín; drobný stín s vlnitými vlasy; drobný stín s nejdrobnějšími prsty, jaké kdy viděl svět (ty jsem spatřil dříve než tvář: drobounké prsty dívenky sedící přede mnou, v přednáškové síni, v dávném brněnském pozdním září; můj dědeček se zamiloval do babičky právě tak: v přednáškové síni do jejích drobných prstů; nepravděpodobné a nečekané repetice v toku osudů). Drobný šedooký stín stojí v cestě mým krokům: neroztříští jej záblesky Dunaje, které sem ještě pronikají od srbských kopců; a mám strach, že jej nepohltí ani užuž přicházející tma; že zde budu muset stát, dokud nepromluví. A už teď dobře, příliš dobře vím, co řekne…

Zamiloval jsem se do těch drobných prstů; do zvlněných vlasů a šedých očí (do té doby jsem znal šedé oči pouze z anglických románů; a vůbec jsem netušil, proč by měly být krásné); zamiloval jsem se do té křehkosti: okamžitě, strašně, nenapravitelně; bylo mi osmnáct, bylo jí osmnáct… Snažil jsem se k ní dostat slovy, medovinou, divadlem, tóny, vztekem; ale nedařilo se nic. Myslel jsem na ni dnem i nocí, nespal jsem; v opilosti jsem se škrábal střepy po zápěstí jako puberťačka na školním záchodku… Pouze jedinkrát povolila (po víc než roce, co jsem šílel) a vyšla si se mnou za město: snad myslela, že už jsem trochu otupěl, zkrotl; snad byla zvědavější, než jsem tušil. Toulali jsme se poli kolem Brna, teplým podzimním podvečerem; krčila pihovatý nosík, smála se, povolovala, ustupovala ze své neotřesitelnosti, dotýkala se mě šedí svých očí, dotýkala se mě vůní, kterou podzimní vánek vyhnal z jejích vlasů, otvírala ústa, otvírala uši mým slovům, slábla pod čistým podzimním nebem, a potom… A potom jsem vše zničil: mladickou nerozvážností, netrpělivostí; tou starou a stále se opakující mužskou hloupostí; a když jsem se to následně snažil napravit (ještě hloupějšími slovy, ještě zjevnější dětinskostí), řekla mi (v pruhu nezorané hlíny, na travnaté pěšině, která od sebe oddělovala dva rozorané jihomoravské lány, na té uzoučké a jediné únikové cestě), že už musí jít… Stál jsem v poli, náhle pustém a nepřátelském; stál jsem jako nahý. Odcházela tou jedinou možnou cestou: a já jsem stál, protože jsem věděl, že za ní jít nesmím; stál jsem, ač jsem měl chuť utíkat, ač jsem měl chuť vrhnout se do pláství té čerstvě rozorané hlíny a přikrýt se jimi… Ale místo toho jsem se (v návalu ještě prudší — protože zoufalejší — hlouposti) přece jen rozběhl za ní a znovu, ještě jednou, naposledy se zeptal (těch vlnitých vlasů, těch vzdalujících se zad, prodlužujícího se stínu): „Můžu tě zase někdy vidět; budeš mít zase někdy čas?“ Otočila se (to zrádné podzimní slunce: násobí i tu krásu, kterou jsme už považovali za absolutní), podívala se mi zpříma do očí a řekla ta dvě prostá slova: „Teď nikdy.“

</section>
