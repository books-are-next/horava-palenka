---
contentType: prose
---

<section>

krátká zastávka

Sedím na schodech před brněnským sportovním gymnasiem; ač je prosinec, ač sotva vyšlo slunce, musel jsem usednout na schody před sportovním gymnasiem… Neměl jsem nikdy v plánu vrátit se sem; ani na tuto jednu jedinou noc a promrzlé prosincové ráno. Nikdy jsem neměl v plánu vrátit se do tohoto kilometr krát kilometr velkého čtverce, v kterém se odehrály (proti vší pravděpodobnosti; proti všemu zdravému rozumu) všechny důležité události mého života… Nebyl jsem tu od té doby, co jsem odešel do Bavorska; nebyl jsem tu ani jednou za tu dobu, co žiji v banátských stráních; pouze závada na autě (už u Budapešti začalo cosi v motoru zlověstně šramotit) mě donutila přespat v tomto městě: u kamarádky E. (ohromilo mě, že žije stále v tom samém bytě; že má stále své dávné telefonní číslo)… Ráno jsem vstal ještě za tmy, dal si s E. kávu, poděkoval jí za nocleh a vyšel na ulici; a tam jsem se — naprosto proti své vůli — náhle otočil a místo na tramvaj se vydal na procházku tím osudným kilometr krát kilometr velkým čtvercem… Svítalo, dá-li se něco takového v tomto městě vypozorovat (zkrátka noční tma se pozvolna změnila v nesnesitelnou šeď prosincového jitra), a já jsem se potácel křížem krážem — čím dál víc proti své vůli — ulicemi, které dřív tvořily prostor mého života… První moruše mého života; z ní jsem poprvé ochutnal; pod ní jsem se poprvé nohama přilepil k temným, černofialovým skvrnám plodů; a právě pod ní jsem se poprvé líbal s B., první ženou svého života; byl leden a v holých větvích se třepotala magnetofonová páska. Byla to nešťastná láska a já jsem pak často zíral na tu poničenou pásku ve větvích a s bláznivostí náctiletého potřeštěnce snil o tom, že je na ní nahráno něco podstatného; že kdybych ji z těch větví dostal a nějak ji vyspravil, našel bych na ní záznam něčeho, co by rozluštilo veškeré mé problémy (i teď trochu s bázní zkoumám, neuvidím-li ještě záblesk té pásky, ale naštěstí se v holých větvích už nic netřpytí)… Universita, knihovna: těch dní, večerů, žen (všechny se zjevily v tomto kilometr krát kilometr velkém čtverci; všechny se zjevovaly právě v těchto ulicích a budovách)… Támhle je okno toho hrozného zamčeného pokoje; když mě sem rodiče přivezli a se sestrou mě ubytovali v tom divně páchnoucím bytě, dověděli jsme se, že majitelka (odstěhovala se na čas ze zdravotních důvodů do Krkonoš) jeden pokoj zamkla; celý rok — než sestra odjela a já se (bylo mi deset, Bože, deset let!) přestěhoval o kus dál ke své nevidomé babičce —, celý ten první brněnský rok jsem měl z toho zamčeného pokoje noční můry. Ten pokoj tam stále je; a já stále nevím — a nikdy se nedovím —, co v něm vlastně bylo a je… I ten živý plot, který jsem chtěl přeskočit a uvízl v něm, opilý a podrápaný, i ten plot zde stále je, teď holý a poloprůhledný… U tělocvičny jsem se musel rozběhnout; a i v tom běhu jsem ucítil prach magnesia, zaslechl jsem řev trenéra; na rukou zapálily strhané mozoly a do hlavy mne jako žerď bradel uhodilo těch osm dětských let nepřetržité úzkosti (osm dětských let: to je déle než celý život)… Utíkal jsem slepě až sem, až k těmto schodům; a když jsem je spatřil, chtě nechtě jsem si na ně musel sednout…

Okna sportovní školy už svítí; děti; občas mě někdo mine, podívá se na mě podezíravě; snad i mé dětské krůčky znovu rozezvučí kámen schodů; snad i mé dětské oči budou nedůvěřivě hledět na toho cizince, který v zimě a mrazu, v prosincovém šedém ránu usedl na studené schody… Měl bych vstát; ty schody vážně studí; až do kostí; ale nejde to, ještě stále sedím… A už jsi tady i Ty: jsi tady se svýma modrýma očima; s vlasy skrytými pod batikovaným šátkem; jsi tady: poslední, poslední žena tohoto čtverce, poslední žena mého života… Schody nestudí; je jaro; naše první jaro; seděli jsme na stromě v nedalekém parku, kouřili javánský tabák, popíjeli víno, zpívali lidové písničky (zdálo sa ně, zdálo, že v poli horalo); houpali jsme se na houpačkách; a teď sedíme na sluncem vyhřátých schodech, s láhví vína; je podvečer; dým a květy… Měla jsi být už dávno doma, u svého milence; ale nejdeš, stále tu sedíš, piješ víno, vyprávíš, zpíváš, kouříš javánský tabák… Na krku Ti visí měděný krucifix; tře se o Tvou kůži, už trochu nazelenalý; tančí Ti na hrdle v rytmu slov, v rytmu kolébání (i na těchto schodech, i vsedě je každý Tvůj pohyb taneční); krucifix zahřátý Tvým tělem (o pár týdnů později bude viset na mém krku; stále tam visí)… Občas se na mě podivně, dlouze podíváš, zmlkneš, zvážníš, dětské rysy Tě opustí… Nakonec přece jen vstáváš; budeš muset jít… Až o mnoho let později; ve starém bavorském městě nad nazelenalým proudem Dunaje; až mnohem později mi řekneš: Vzpomínáš na ty schody; na těch jsi mě uhranul; na těch schodech jsem se zbláznila. Ještě pár vět řekneš, než se se mnou rozejdeš, tentokrát už definitivně, navždy… Teď jsi ještě tady; mladší, sluncem prohřátá; vstáváš, musíš jít za svým milencem; ale ten hluboký a vážný pohled už necháváš zde, necháváš jej u mě, necháváš jej mně, ten už Tvému milenci nepatří; jako mu už nepatříš Ty…

I já vstávám; konečně vstávám z těch ledových schodů. A utíkám; běžím; nesmím se rozhlížet, nesmím se otáčet, nesmím se zastavovat; je třeba prchnout, co nejrychleji prchnout z tohoto čtverce, v kterém se odehrál celý můj život; je třeba prorazit hranice tohoto čtverce, než se — nedej Bože — ještě něco stane…

</section>
