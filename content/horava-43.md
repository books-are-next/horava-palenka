---
contentType: prose
---

<section>

horečka

Třese mnou horečka; a nevím, zda přišla kvůli tomu, že jsem se každé ráno vrhal do oceánu, či kvůli té dlouhé větrné noci, kterou jsem prochodil na ostrově Sein. Nebo mnou zatřáslo to setkání s R. po tak dlouhé době a její včerejší odjezd? Na tom nesejde. Slunce zapadlo do Douarnenezského zálivu a já cítím, jak horečka stoupá… Přijel jsem před týdnem ze svého starého kamenného bavorského města; R. mi po dlouhé době napsala, že by mne ráda viděla; že odlétá za manželem do Ameriky a že bych mohl nějaký čas bydlet v jejich bretaňském domku, kdybych chtěl… Tentokrát jsem si troufl a poprvé její pozvání přijal (děsily mne přece jen ty dávné moravské noci, ty jihomoravské touhy, ta vína, jež jsme spolu vypili po všech těch divadelních představeních; děsily mne stále ty její drobné prsty; když jsem pak přijel, okamžitě jsem si všiml, že se ani trochu nezměnily). Čekala na mne u autobusu v přístavu a šli jsme pak zálivem k ní domů; nejprve promenádou pod morušovými stromy (tedy i zde moruše: jako v mé balkánské stráni; ale hlavně: jako tehdy na jižní Moravě), pak už po útesech podél pláží (hned na té druhé jsme oba neodolali tomu červnovému ránu, sešplhali dolů, svlékli se, bosí přeběhli zvlněný písek a skočili do vody); Atlantik řval ze skalních prohlubní jako raněné zvíře; náprstníky, slunce, borovice, racci, kormoráni, kapradiny, prameny řítící se ze skal přímo do slaných vln (jak dlouho to trvá těm našim středozemským pramínkům?: hloubení a draní se vpřed, pravěké, násilné; zde je to pouhý skok, volný pád vzduchem)…

Pár dní tu ještě byla R. se mnou; chodili jsme, mluvili (oba rozpačitě mateřštinou, které léta a léta odvykáme; R. ještě déle než já), pili jsme kávu, cidre, mojito… A v noci mi R. v temném pokoji vyprávěla o bájném městě Ys, které je potopené právě zde, v Douarnenezském zálivu: o tom bohatém městě, v kterém stávalo sto katedrál, ale které zpychlo a znecitlivělo vší tou nádherou; chtělo být městem čiré radosti a krásy, a tak vyhnalo ze svého nitra vše, co by tuto radost a krásu mohlo hatit: žebráky, chudáky, nemocné, staré; ďábel pak město za trest zatopil; jen jednou do roka prý vyjíždějí kněží na loďkách a slouží mši svatou přímo nad oceánem, nad potopenými katedrálami bájného města Ys… R. vyprávěla, hlas rozněžnělý i nejistý těmi už nezvyklými zvuky mateřštiny; led občas cinknul sklenicí mojita… A ráno odjela… Šel jsem s ní na zastávku a nakonec ji doprovodil až do Quimperu; tam jsem sedl na autobus do Audierne a lodí se vydal na ostrov Sein, kam jsem se kdysi toužil podívat, ale nevyšlo mi to. Mrholilo, vlny Atlantiku se pod přídí vzdouvaly a pěnily: jako by někdo vpředu vpouštěl do vody sněhobílý dým… Vítr a ostrůvky s majáky; jen občas rybářská loďka, často s jediným člověkem na palubě… Z ostrova Sein jsem dokázal odplout až druhý den. Chodil jsem sem a tam oceánským větrem toho požehnaného místa a nemohl se zastavit (rty rozpraskané solí a zhnědlé zaschlou krví); ať svítilo slunce, ať se spustil náhlý déšť, já jsem šel a šel; od kamenné kapličky svatého Corentina k přístavišti a zpět; bodří domorodci s dvoukoláky mě hlučně zdravili (na tomto ostrově je vše uzoučké, malinké, příliš úzké a malinké i pro ta nejmenší auta); chodil jsem pak i chladnou, větrnou, promrholenou nocí, a až druhý den dopoledne jsem našel sílu odplout… A když jsem přijel do domku, který včera opustila R., pocítil jsem najednou zvláštní chlad. Myslel jsem nejprve, že je to její nepřítomností; namíchal jsem si mojito, jak mne naučila, a sedl si do křesla; ale chlad neustával, ba rostl; až mne zcela roztřásl a z mojita se mi zvedl žaludek: pochopil jsem, že přišla horečka. Zabalil jsem se do deky a z křesla už se nehnul; přemýšlel jsem, jak se zabydlet na nějakém ostrově, jak uprchnout na malinký oceánský ostrov; přemýšlel jsem, jak by se šlo zabydlet na ostrově Sein. Slunce za oknem pomalu klesalo do zálivu a horečka se přiostřila; šum oceánu a třas; šum a třas, polospánek, jektání zubů a šum, třas… Ostrůvek nabýval fantasmagorických horečnatých rysů, vystupoval z vln výš a výš; zbělel… A mne náhle roztřásla jiná, starší, tvrdší a vytrvalejší horečka: ta urputná, ta nekonečná, neomezená: ta balkánská. Tolikrát jsem se ji snažil vykašlat, vypotit, vykýchat a vymodlit z těla v tom velkém bílém stavení ve stráni, v tom velkém domě v banátských kopcích, ale odešla vždy jen na chvíli, dočasně, a pak se vrátila zpět: zákeřně, nečekaně, v noci: nepomohly proti ní ani baterka, nůž a růženec (ty tři věci jsem míval u svého gauče v noci vždy po ruce); nejprve napadla hlavu fantasmagorickými, stále se opakujícími polosny, a pak tvrdě dolehla na kosti a tělo. Bylo-li to v zimě, přinesla s sebou i intenzivní úzkost, strach: kam utéct, kam se podít, jak se skrz sníh dohrabat dolů k doktorovi do špitálu… Úzkost a strach, že v noci vyhasnou malá rezavá kamínka (došly mi třísky; a dřevo na dvoře — dohrabu-li se k němu — je čerstvý, před týdnem pokácený habr; tím možná přiložím, ale nový oheň nerozdělám): vstávání každou hodinu, nervózní přikládání, a nutně: nespavost… A spojí-li se úzkost, nespavost, vysoká horečka a naprostá samota, výsledkem je stav velmi blízký šílenství… Ano, tam na východě, na blahém východě, v mém domě mezi kdouloněmi, morušemi, ořešáky a hrušněmi jsem byl horečkou pronásledován často, a nebyla v tom próza lékárny a pár dní poleženíčka, byla v tom poesie sazí, špíny, potu a zániku, možného konce… I teď, v tom potu a vyprahlosti, jsem nervózně vstal a chtěl přiložit do kamen; a teprve po chvíli vrávoravého stání mi došlo, že jsem jinde, že ten hukot za okny není balkánský vítr a sníh či déšť, ale oceán… Usedám zpět do křesla; balím se do deky; polospánek a horký dech; bílý ostrov, bílé stráně… Dnes brzy ráno zabušil na mou modrou okenici director: cesta je průjezdná, sníh by měl být odhrabaný, tak rychle (director řekne čerstva), jedeme pro léky. Napůl v bezvědomí jsem se navlékl do bůhvíjakých hadrů, slezl jsem z pavláčky na dvůr, proházel jsem si lopatou cestu sněhem k tyrkysovým vratům, uchopil kovový kruh na jednom křídle (oj, rychle se vrátit pro rukavice), a za chvíli jsem seděl v directorově staré bílé dacii. Jel s námi ještě místní policajt, Rumun; minuli jsme svatojánský kostel, Křížovou cestu, svatojánskou kapličku a čekal nás prudký kopec; director zastavil, policajt vyskočil z auta a lehl si vpředu na kapotu (kolikrát jsem potom viděl tento šílený způsob jízdy, ale jinak se do zasněženého kopce dostat nešlo, dacia má pohon na předních kolech); auto se rozeřvalo a už jsme se řítili serpentinami vzhůru; na vrchu director chtě nechtě prudce zabrzdil, policajt odletěl nepěkně z kapoty, ale hned se sebral jakoby nic a jeli jsme dál… Jeli; spíš padali skalami podél krasového potoka směrem k Dunaji; ze zamžených bukovo-habrových lesů občas zasvitly oči toulavých psů; párkrát nás minulo nákladní auto: Rumuni a Srbové jeli vstoje na korbě a uctivě zdravili directora; sníh překvapil letos tento kout světa brzy, hned v první půli října napadl a bylo jasné, že jen tak nesleze; tak vesničani káceli habry a buky podél cest… Během jízdy jsme dvakrát zapadli, ale director a policajt (mně zakázali vylézt z jakž takž vyhřátého auta) vždy pomocí lopaty, větví a různých žďuchanců auto dostali zpět na silnici… Jak jsme padali dolů, nenápadné sněžení přešlo v nápadně prudký déšť; do dacie okamžitě nateklo, a abych neseděl s nohama po kotníky v ledové vodě, musel jsem (na directorův rozkaz; vše se dnes dělo na directorův rozkaz) hodit na zem jakýsi pradávný kabát a nohy si dát na něj (uvažoval jsem, zda v něm před dvěma sty lety nepřijel jeden z těch napálených Středočechů, kteří zde měli kolonizovat vojenskou hranici říše, a zda tak neznesvěcujeme nějakou památku)… Projeli jsme rumunskou vesnicí: špína, bláto, psi a prasata v ulicích, ženské tahající kýbly s vodou, neonový kříž planoucí před pravoslavným kostelíkem; štíty skal po obou stranách úzkého údolíčka náhle poskočily k nebi a zezlověstněly; padali jsme dolů podél vodopádů; potom jsme projeli opuštěným dolem (věže a rozpadající se, sprejem počmárané stavby; všudypřítomní toulaví psi vykukující bázlivě z ruin; zde většina vesnických chlapů ztratila plíce, srdce, prsty, ba ruce); a už jsme v Oraši (policajt vyskakuje, plácá mě po ramenou; mám se uzdravit, rozumím, děkuju), míjíme kostely: německou katolickou Kirche, nedostavěnou rumunskou bisericu, srbskou crkvu, baptistickou modlitebnu, letniční tělocvičnu či co; Dunaj už se zablýskl mezi polozbořenými, cihlami slátanými paneláky (v osmdesátých letech tu vše pobořilo silné zemětřesení; vláda to dala vyklidit, ale na zimu lidé nalezli zpátky do ruin, slepili díry a nerovnosti vepřovicemi a maltou, trubky od kamen vystrčili ven z oken, protože na komíny se při stavbě těchto domů kdysi jaksi zapomnělo); Dunaj, světlo této krajiny (až bude jaro, ba další a další jara, budu k němu slézat z kopců a strání jako k životadárné struně, která zní odsud až k mému starému kamennému bavorskému městu, ale to teď nevím, teď se jen chabě usměju v promrzlé, vodou zatopené dacii)… V nemocnici se lidé na chodbě tlačí kolem jediných kachlových kamen; director se s nimi dohaduje, odstrkává je: za chvíli už sedím v přetopené ordinaci před tlustou padesátiletou Srbkou; stetoskopem poslouchá praskání ohně v kachlových kamnech, což mi v ten moment přijde neodolatelně směšné (až když mě přešla horečka a vzpomínal jsem na to, došlo mi, že ta dobrá žena stetoskop prostě nahřívala, aby mě na těle nestudil)… Pak už mě director táhne na rentgen (i tam, jako všude v té orašské nemocnici, jsou skleněné dveře, všecky dveře jsou tam prosklené); když užuž lezeme dovnitř, ozve se náhle rozkazovačný hlas, kdosi mne (i directora) chytne za rameno, čtyři chlapi nám do rukou vrazí cípy deky a už cosi vlečeme do místnosti s rentgenem (když se pak v tom zmatku podívám dovnitř deky, vidím jen z krve a hadrů civící, bolestí nechápavé oči; málem jsem na místě omdlel)… Odpoledne jsme se vrátili z Oraše a teď mám léky, mám teplo v kamnech: radši vstanu a přiložím ještě polínko… Ale stojím v úplně jiném pokoji, cizím pokoji; a za okny hučí oceán…

Setmělo se; snad příchodem noci, snad přívalem přílivové vody, snad pouze v očích; úplněk vše pokrývá chladnou, chorou bělí. Nemohu náhle odolat; oblékám se a — horečka nehorečka — vycházím z domu… Pláň vody; třeskot i nadpozemský klid vody; zasněžené bílé pláně (ne, to bylo tam), bílá tříšť vln v úplňkové noci (ano, ano, to je zde); vodopády a déšť, nezastavitelný crčící déšť (kde to je?); vlny deště, sněhu, slané vody a — ano, písku; stojím už na té písčité pláži. Je třeba se zout a dále jít bosý; vyhnout se sem tam vyplaveným průhledným citrínovým či ametystovým tělům nebohých medúz; dotknout se špičkami bosých nohou vln, těch bílých, úplňkem vybělených vln (voda, či sníh, Bože?); je příliv: vlna za vlnou, duna za dunou; příliv, ach, nádherný úplňkový příliv: tamhle na té skalce, u toho trsu kopretin (hranice dvou světů, skromná hranice dvou světů, blábolí ve mně opakovaně), se příliv obyčejně zastaví; obyčejně, ale ne v této úplňkové, horečnaté noci; dnes půjde příliv dál a dál, nic ho nezastaví; už jasně vidím, jak pod hladinou svítí světla potopeného města; celé dno prozařuje oslnivá loď katedrály; stačí jen blaze a nečinně stát, s kůží a rty rozpraskanými solí stát čelem proti přílivu. A už cítím, jak mi vlny s šuměním a syčením vymílají jemný písek pod chodidly: nejprve zpod pat, ty zpětné vlny, ty co se jakoby vracejí zpátky do oceánu; zrnko za zrnkem odnášejí tu skrovnou trošičku pevné půdy, na níž spočívá stání člověkovo…

</section>
