---
contentType: prose
---

<section>

sestře

Jako děti jsme jídávali květy, vzpomínáš? Na louce u severočeského sídliště jsme jídávali růžové květy jetelů; u babičky, v zámecké zahradě, pod kterou se ploužilo Labe, jsme jídávali květy hluchavek… Děti; sama teď čtyři máš; a já jsem hrozně daleko, sám, planý (v Ostravě říkají plané maso: to přesně jsem: plané maso)… Všechno kvete; banátské stráně vybuchly myriádami květů; nelze uniknout vůni, ani tomu pokušení narvat si květy ústa… Sousedovic děti se sápaly na můj bezový keř (potácely se po laťkách plotu a trhaly velké bílé hlavy bezu): květy pak naházely do cukrové vody: říkají tomu bezový čitro… Děti: neznám Tvé děti; a jde z toho na mě hrůza… V té polabské panské zahradě jsme lezli na třešně, višně, jabloně: každou jsme měli pojmenovanou a na každé nám náležela výsadně jedna větev (nejraději jsme měli Královnu; rozložitou třešeň)… Pojídají Tvé děti květy? Mají své výsostné větve, mají naše dávné oči? Nevím… Dopisy; jediné dopisy z druhého břehu; jediné dopisy na druhý břeh… Poštár vždy vítězoslavně nese obálku: v ní fotky čím dál odrostlejších dětí. Nejprve bylo jedno (to chodily fotky ještě do schránky v bavorském činžáku); potom dvě (to jsem sem čerstvě přibyl); a pak náhle čtyři, když se Ti narodili blíženci… Obálky a v nich fotky stále se měnících, stále ještě nekonečně proměnlivých, neznámých bytostí… A nevím, nepoznám, pojídají-li květy, mají-li větve na třešních a višních v té stále stejné zahradě našeho dětství. A neodvažuji se zeptat; nikdy si netroufnu: zde se ptám sebe; v dopise Tobě budou jiná slova; slova neupomínající na minulé; v dopise budou vtípky ze školy: co který prcek zase provedl; snad zmíním to bezový čitro; ale k pojídání květů se nedostanu… Strání padají rozkvetlé ovocné stromy a já si představuji Labe, zámek, panskou zahradu: fotky Tvých dětí si v duchu usazuji na naše místa, do korun třešní a višní; čtyři děti obsypaly dávné větve Královny… Ale jde mi to jen ztěžka: hrůzná neznámost a cizost čiší z těch tváří na fotkách, i když mají Tvoje rysy, i když mají Tvoje vlasy… Hrůza… Odloučení, které začalo už v dětství; a které jsme pak už nikdy nebyli schopni roztříštit, ač jsme po tom oba toužili… Ty nemáš — díky Bohu — na stesk čas: děti pobíhají, děti chtějí jíst. Ale já tu sedím v osamělém tmavém pokoji (zavřel jsem blankytně modré okenice; oddělil jsem se jimi ještě více od světa); sedím za zdmi, kterých se nikdy nedotkly a nedotknou Tvé oči; sedím a civím: civím na fotky neznámých tváří známých rysů a v ústech cítím chuť hluchavkových a jetelových květů…

</section>
